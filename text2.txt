Mi neniam forgesos tiun hidan someron dek ses jarojn antaŭe, kiam, kiel noca efrito el la haloj de Eblis, tifoido avancis rikanante tra Arkamo.
Per tiu satana plago, la plimulto memoras la jaron, ĉar vere teruro ŝvebis kun vesperto-flugiloj super la amasoj de ĉerkoj en la tomboj de la Tombejo de Kristkirko; tamen por mi tiutempe ekzistas pli granda hororo—hororo konata nur al mi nun, kiam Herberto Ŭest estas malaperita.

Ŭest kaj mi faris postdiploman laboron en someraj kursoj ĉe la medicina lernejo de universitato Miskatoniko, kaj mia amiko jam atingis grandan malbonfamon pro liaj eksperimentoj pri la revivigo de la mortintoj.
Post la scienca buĉado de nenombreblaj malgrandaj bestoj, la monstra laboro supozeble haltis laŭ ordono de nia skeptika dekano, D-ro Alano Halsej; kvankam Ŭest daŭrigis la faradon de iuj sekretaj provoj en sia malluksa loĝeja ĉambro, kaj, dum unu terura kaj neforgesebla okazintaĵo, prenis homan korpon el ĝia tombo en la malriĉula tombejo al dezertita farmdomo preter Gresejo-Monteto.

Mi estis kun li dum tiu abomena okazintaĵo, kaj vidis lin injekti en la senmovajn vejnojn la eliksiron, kiun, li pensis, iomgrade remetus la kemiajn kaj fizikajn procezojn de vivo.
Tio finiĝis horore—kun deliro de timo, kiun ni iom post iom atribuis al niaj tro streĉitaj nervoj—kaj Ŭest neniam poste povis forĵeti frenezigan senton de hantiĝo kaj ĉasiĝo.
La korpo ne estis sufiĉe freŝa; evidente por restarigi normalajn mensajn ecojn, korpo devas esti ja tre freŝa; kaj la bruligo de la malnova domo malhelpis nin entombigi la aĉaĵon.
Estus pli bone, se ni povus scii, ke ĝi estus subtere.

Post tiu okazintaĵo, Ŭest ĉesigis siajn esplorojn por iom da tempo; sed dum malrapide revenis la fervoro de la denaska sciencisto, li denove iĝis petadema al la universitatan fakultaton, petegante por la uzo de la sekcejo kaj de freŝaj homaj specimenoj por la laboro, kiun li konsideris tiel superforte grava.
Liaj petegoj, tamen, estis tute vanaj; ĉar la decido de D-ro Halsej estis nefleksebla, kaj ĉiu el la aliaj profesoroj subtenis la verdikton de sia estro.
En la radikala teorio de reanimado, ili vidis nenion krom la nematuraj kapricoj de juna entuziasmulo, kies maldika formo, flava hararo, okulvitraj bluaj okuloj, kaj mola voĉo, donis neniun antaŭsignon de la supernorma—preskaŭ diabla—potenco de la malvarma cerbo interne.
Mi nun povas vidi lin, kiel li estis tiam—kaj mi tremas.
Li iĝis pli severa vizaĝe, sed neniam pli aĝa.
Kaj nun, la frenezulejo ĉe Seftono havis la malfeliĉaĵon, kaj Ŭest estas malaperita.

Ŭest malagrable konfliktis kun D-ro Halsej ĉe la fino de nia lasta studenta semestro per vort-riĉa disputo, kiu donis malpli da merito al li ol al la afabla dekano rilate al ĝentileco.
Li sentis, ke lia grandega verko estis sennecese kaj malracie malrapidigita; verko, kiun li kompreneble povis agi laŭ siaj deziroj dum posteaj jaroj, sed kiun li volis komenci dum li ankoraŭ povis uzi la esceptajn rimedojn de la universitato.
Ke la tradici-ligitaj plejaĝuloj malagnoskis liajn rimarkindajn rezultojn pri bestoj, kaj persistis en neadi la eblon de reanimacio, estis neesprimeble naŭziga kaj preskaŭ nekomprenebla al junulo de la logika temperamento de Ŭest.
Nur pli granda matureco povus helpi lin kompreni la kronikajn mensajn limigojn de la “profesor-doktora” tipo—la produkto de generacioj de mizera puritanismo; afabla, konscienca, kaj foje milda kaj amika, tamen ĉiam malgrandanima, netolerema, mor-limigata, kaj mankanta la kapablon konsideri plurajn vidpunktojn.
Aĝo havas pli da karitato por tiuj nekompletaj, sed altanimaj, uloj, kies plej malbona vera malvirto estas timemo, kaj kiuj finfine estis punita per ĝenerala mokado pro siaj intelektaj pekoj—pekoj kiel ptolemaismo, kalvinismo, kontraŭ-darvinismo, kontraŭ-niĉeismo, kaj ĉiu tipo de sabatismo kaj kontraŭluksa leĝdonado.
Ŭest, juna malgraŭ siaj mirindaj sciencaj atingaĵoj, havis malabundan paciencon pri la bona D-ro Halsej kaj liaj erudiciaj kolegoj; kaj nutris kreskantan rankoron, kunligita kun deziro pruvi siajn teoriojn al tiuj malinteligentaj induloj en iu impona kaj drama maniero.
Kiel plej multaj junuloj, li dorlotis sin per komplikaj revoj pri venĝo, triumfo, kaj fina grandanima pardono.

Kaj poste venis la plago, ridetanta kaj mortiga, el la koŝmaraj kavernoj de Tartaro.
Ŭest kaj mi diplomiĝis ĉirkaŭ la tempo de ĝia komenco, sed restis por plia laboro ĉe la somera lernejo, tiel ke ni estis en Arkamo kiam ĝi perfortis kun plena demona furiozo sur la urbo.
Kvankam ni ankoraŭ ne estis licencitaj kuracistoj, ni nun havis niajn diplomojn, kaj premis urĝe en la publik-servon dum la nombroj de la afliktitoj kreskis.
La situacio estis preskaŭ ne trakteble, kaj mortoj okazis tro ofte por ke la lokaj funebristoj plene traktu.
Entombigoj sen balzamiĝado fariĝis rapide sinsekve, kaj eĉ la ricevo-tombo de la Tombejo de Kristkirko plenegiĝis per ĉerkoj de la nebalzamitaj mortintoj.
Tiu cirkonstanco ne estis sen efiko sur Ŭest, kiu ofte pensis pri la ironio de la situacio—tiom da freŝaj specimenoj, tamen neniu por liaj persekutitaj esploroj!
Ni estis treege trolaborigitaj, kaj la ega mensa kaj nerva streĉo igis mian amikon mediti malsane.

Sed la mildaj malamikoj de Ŭest ne estis malpli troŝarĝitaj per lacigaj devoj.
La universitato estis preskaŭ tute fermita, kaj ĉiu kuracisto de la medicina fakultato helpis batali kontraŭ la tifoida pesto.
D-ro Halsej aparte distingis sin en memoferdona servo, aplikante lian ekstreman lertecon kun tutkora energio al kazoj, kiujn multaj aliaj evitis pro danĝero aŭ ŝajna senespereco.
Antaŭ ol monato finiĝis, la sentima dekano iĝis populara heroo, kvankam li ŝajnis nekonscia pri sia famo, dum li penadis ne kolapsi pro fizika laceco kaj nerva elĉerpiĝo.
Ŭest ne povis reteni admiron pro la kuraĝo de sia malamiko, sed pro tio fariĝis eĉ pli rezoluta pruvi al li la veron de siaj mirindaj doktrinoj.
Profitante de la malordo de ambaŭ universitata laboro kaj municipa sanregularo, li sukcesis kaŝ-enporti lastatempe forpasintan korpon en la universitatan sekcejon unu nokton, kaj, en mia ĉeesto, injektis novan modifaĵon de sia solvaĵo.
La aĉaĵo efektive malfermis la okulojn, sed nur fiksrigardis la plafonon per rigardo de anim-paraliza hororo antaŭ ol kolapsi en senmovecon, el kiu nenio povis veki ĝin.
Ŭest diris, ke ĝi ne estis sufiĉe freŝa—la varma somera aero ne favoras kadavrojn.
Tiufoje, ni preskaŭ eltroviĝis antaŭ ol ni cindrigis la aĉaĵon, kaj Ŭest dubis pri la konsilindeco ripeti lian kuraĝan misuzon de la universitata laboratorio.

La zenito de la epidemio estis atingita en aŭgusto.
Ŭest kaj mi estis preskaŭ mortintaj, kaj D-ro Halsej ja mortis la 14-an.
La studentoj ĉiuj ĉeestis la hastan funebraĵon la 15-an, kaj aĉetis impresan cirklan girlandon, kvankam tio ege eklipsiĝis de la omaĝaĵoj senditaj de riĉaj civitanoj de Arkamo kaj de la urbregistaro mem.
La funebraĵo estis preskaŭ malfermita festo, ĉar la dekano ja estis publika bonfaranto.
Post la entombigo, ni ĉiuj estis iom depresiaj, kaj pasigis la posttagmezon ĉe la drinkejo de la Komerca Domo, kie Ŭest, kvankam perturbigita per la morto de sia ĉefa kontraŭulo, fridigis nin per mencioj de siaj malbonfamaj teorioj.
La plejparto de la studentoj iris hejmen, aŭ al diversaj devoj, dum la vespero progresis; sed Ŭest persvadis min helpi lin pasigi la nokton amikeme.
La luigantino de Ŭest vidis nin alveni ĉe lia ĉambro ĉirkaŭ la dua matene, kun tria viro inter ni; kaj diris al sia edzo, ke ni ĉiuj evidente estis iom bone manĝintaj kaj drinkintaj.

Ŝajne tiu acida sinjorino pravis; ĉirkaŭ la 3-a matene la tuta domo vekiĝis pro krioj venantaj el la ĉambro de Ŭest, kie, post kiam ili trarompis la pordon, ili trovis nin du senkonsciajn sur la sangomakulita tapiŝo, batitajn, skrapvunditajn, kaj kontuzitajn, kaj kun la rompitaj fragmentoj de la boteloj kaj instrumentoj de Ŭest ĉirkaŭ ni.
Nur malfermita fenestro malkovris, kie nia atakinto iris, kaj multaj miris, kiel li mem fartis post la terura salto de la dua etaĝo al la gazono, kiun li devis fari.
Estis kelkaj strangaj vestaĵoj en la ĉambro, sed Ŭest, post rekonsciiĝo, diris, ke ili ne apartenis al la fremdulo, sed estis specimenoj kolektitaj por bakteriologia analizo dum esploroj pri la transmisado de mikrob-malsanoj.
Li ordonis, ke ili cindriĝu kiel eble plej baldaŭ en la vasta kameno.
Al la policanoj, ni ambaŭ deklaris nescion pri la identeco de nia nokta kunulo.
Li estis, Ŭest nervoze diris, afabla fremdulo, kiun ni renkontis en iu urbocentra trinkejo de neklara loko.
Ni ĉiuj estis iom ĝojaj, kaj Ŭest kaj mi ne deziris, ke nia pugnema kunulo estu persekutata.

Tiun saman nokton komenciĝis la dua Arkama hororo—la hororo, kiu por mi eklipsigis la peston mem.
La Tombejo de Kristkirko estis la sceno de terura mortigo; gardisto estis ungo-mortigita en maniero ne nur tro hida por priskribo, sed ankaŭ kaŭzanta dubon ĉu la kaŭzanto de la ago estis homa.
La viktimo estis vidita viva tre post noktomezo—la tagiĝo malkaŝis la nepriskribeblan aĉaĵon.
Oni demandis la manaĝeron de cirko en la apuda urbo Boltono, sed li ĵuris, ke neniu besto iam ajn eskapis el sia kaĝo.
Tiuj, kiuj trovis la korpon, rimarkis sango-spuron kondukantan al la ricevo-tombo, kie malgranda flako de ruĝo kuŝis sur la betono ĝuste ekstere de la pordego.
Pli malforta spuro kondukis for al la arbaro, sed tio post nelonge ĉesis.

La sekvan nokton, diabloj dancis sur la tegmentoj de Arkamo, kaj nenatura frenezo ululis en la vento.
Tra la febra urbo rampis malbeno, kiun iuj diris esti pli granda ol la pesto, kaj pri kiu iuj flustris esti la korpiĝinta demon-animon de la pesto mem.
Ok domoj eniriĝis de nenomita aĉaĵo, kiu disĵetis ruĝan morton laŭ sia poststrio—sume, dek sep mutilitaj kaj senformaj restaĵaĉoj de korpoj lasiĝis de la senvoĉa, sadisma monstro, kiu rampis vasten.
Kelkaj personoj duonvidis ĝin en la mallumo, kaj diris, ke ĝi estis blanka kaj simila al misformita simio aŭ antropomorfa diablo.
Ĝi ne tute lasis ĉion, kion ĝi atakis, ĉar fojfoje ĝi estis malsata.
La nombro, kiun ĝi mortigis, estis dek kvar; tri el la korpoj estis en afliktitaj domoj kaj ne estis vivitaj.

Dum la tria nokto, ekscititaj grupoj de serĉantoj, gvidataj de policanoj, kaptis ĝin en domo sur la strato Krejn, proksime al la kampuso de universitato Miskatoniko.
Ili zorgeme organizis la serĉon, restante en kontakto per volontulaj telefon-stacioj, kaj kiam iu en la kolegia distrikto raportis, ke ri aŭdis skrapadon ĉe fermita fenestro, la metafora reto rapide disvastiĝis.
Pro la ĝenerala alarmo kaj antaŭzorgoj, estis nur du pliaj viktimoj, kaj la kaptado efektiviĝis sen gravaj vundoj.
La aĉaĵo finfine estis haltigita per kuglo, kvankam ne mortiga pafo, kaj estis urĝe transportita al la loka hospitalo kun universala ekscito kaj abomeno.

Ĉar ĝi estis homo.
Tio estis klara malgraŭ la naŭzaj okuloj, la senvoĉa simieco, kaj la demona sovaĝeco.
Ili pansis ĝian vundon kaj transportis ĝin al la frenezulejo ĉe Seftono, kie ĝi frapis la kapon kontraŭ la muroj de remburita karceron dum dek ses jaroj—ĝis la lastatempa akcidento, kiam ĝi eskapis en cirkonstancoj, kiujn malmultaj ŝatas mencii.
Kio plej naŭzis la serĉantojn de Arkamo estis la afero, kiun ili rimarkis, kiam la vizaĝo de la monstro estis purigita—la mokanta, nekredebla simileco al klera kaj memoferdona martiro, kiu estis ĵus entombigita tri tagojn antaŭe—la forpasinta D-ro Alano Halsej, publika bonfaranto kaj dekano de la medicina fakultato de universitato Miskatoniko.

Por la malaperinta Herberto Ŭest kaj por mi, la naŭzo kaj hororo estis plej altaj.
Mi tremas ĉi-nokte dum mi pensas pri tio; tremas eĉ pli ol mi faris tiun matenon, kiam Ŭest murmuris tra siaj bandaĝoj, “Damne, ĝi ne estis sufiĉe freŝa!”
