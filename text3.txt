Oni nekutimas tre subite pafi ĉiujn ses pafojn de revolvero, se verŝajne unu sufiĉus, sed multaj aferoj en la vivo de Herberto Ŭest estis nekutimaj.
Ekzemple, ne ofte okazas, ke juna kuracisto finanta universitaton devas kaŝi la principojn, kiuj gvidas lian elekton de hejmo kaj oficejo, tamen tiel estis la kazo kun Herberto Ŭest.
Kiam li kaj mi ricevis niajn diplomojn de la medicina lernejo de universitato Miskatoniko, kaj serĉis mildigi nian malriĉon per establi nin kiel ĝeneralaj kuracistoj, ni tre zorgis ne diri, ke ni elektis nian domon ĉar ĝi estis sufiĉe bone izolita kaj kiel eble plej proksima al la malriĉula tombejo.

Tia malkomunikemo malofte estas senkaŭza, ja nek estis la nia; ĉar niaj postuloj rezultis el vivoverko sendube malfavorata.
Ekstere ni estis nur kuracistoj, sed sub la surfaco estis celoj de multe pli granda kaj pli terura graveco—ĉar la esenco de la ekzisto de Herberto Ŭest estis serĉado en malhelaj kaj malpermesitaj nekonataj regnoj, en kiuj li esperis malkovri la sekreton de vivo kaj redoni al la malvarmaj enhavoj de la tombejo ĉiaman animadon.
Tia serĉado postulas strangajn materialojn, inter ili freŝajn homajn korpojn; kaj por resti provizita per tiuj nepraj aĵoj, oni devas vivi kviete kaj ne malproksime de loko de neformala entombigo.

Ŭest kaj mi renkontiĝis en universitato, kaj mi estis la sola, kiu simpatiis liajn hidajn eksperimentojn.
Iom post iom mi iĝis lia neapartigebla asistanto, kaj nun, kiam ni ne plu estis en la universitato, ni devis resti kune.
Ne estis facile trovi bonan oportunon por du kuracistoj kune, sed finfine la influo de la universitato profitigis al ni praktikejon en Boltono—fabrikurbo proksima al Arkamo, la sidejo de la universitato.
La fabrikoj de gabardino en Boltono estas la plej grandaj en la Miskatonika Valo, kaj iliaj multlingvaj dungitoj neniam estas popularaj kiel pacientoj laŭ la lokaj kuracistoj.
Ni elektis nian domon per la plej granda zorgo, finfine elektante iom kadukan dometon proksiman al la fino de Strato Lageto; kvin domnumeroj for de la plej proksima najbaro, kaj disigita de la loka malriĉula tombejo nur per streko de gresejo duonigita de mallarĝa kolo de la iom densa arbaro, kiu situas norde.
La distanco estis pli granda ol ni deziris, sed ni ne povis trovi pli proksiman domon sen esti al la alia flanko de la kampo, tute ekster la fabrika distrikto.
Tamen ni ne estis tre malplaĉitaj, ĉar ne estis homoj inter ni kaj nia sinistra provizejo.
La piedirado estis iomete longa, sed ni povis transporti niajn silentajn specimenojn sen ĝeno.

Nia praktikejo estis surprize granda ekde la komenco—sufiĉe granda por plaĉi al la plimultaj junaj kuracistoj, kaj sufiĉe granda por iĝi teda kaj peza al studentoj, kies vera intereso situis aliloke.
La laboristoj de la fabrikoj estis iom tumultemaj; kaj krom iliaj multaj naturaj bezonoj, iliaj oftaj pugnoj kaj tranĉilaj atakoj donis al ni multe fari.
Sed tio, kio vere absorbis niajn mensojn, estis la sekreta laboratorio, kiun ni preparis en la kelo—la laboratorio kun la longa tablo sub la elektraj lumoj, kie en la fruaj horoj de la mateno ni ofte injektis la diversajn solvaĵojn de Ŭest en la vejnojn de la aĉaĵoj, kiujn ni trenis el la malriĉula tombejo.
Ŭest freneze eksperimentis por trovi ion, kio rekomencus la vitalajn movojn de homo post kiam ili estis haltigitaj de tio, kion ni nomas morto, sed li renkontis la plej makabrajn obstaklojn.
La solvaĵo devis esti malsame kunmetita por diversaj tipoj—tio, kio taŭgus por kobajoj, ne taŭgus por homoj, kaj diversaj homaj specimenoj postulis grandajn modifaĵojn.

La korpoj devis esti ekstreme freŝaj, alie la ioma putrado de cerba histo malebligus perfektan reanimadon.
Vere, la plej granda problemo estis akiri ilin sufiĉe freŝajn—Ŭest havis terurajn spertojn dum siaj sekretaj universitataj esploroj kun kadavroj de dubinda kvalito.
La rezultoj de parta aŭ neperfekta animado estis multe pli hidaj ol la absolutaj malsukcesoj, kaj ni ambaŭ tenis timigajn rememorojn pri tiaj aferoj.
Ekde nia unua demona seanco en la dezertita farmdomo sur Gresejo-Monteto en Arkamo, ni sentis ŝveban minacon; kaj Ŭest, kvankam kutime trankvila, blonda, bluokula scienca aŭtomato, ofte konfesis tremantan senton de kaŝa ĉasiĝado.
Li duonsentis, ke li estis sekvata—psikologia memiluzio el ŝanceliĝintaj nervoj, pliiĝita per la nekontesteble maltrankviliga fakto, ke almenaŭ unu el niaj reanimitaj specimenoj ankoraŭ vivis—terura karnomanĝa aĉaĵo en remburita karceron ĉe Seftono.
Tiam estis alio—nia unua—kies precizan finan staton ni neniam malkovris.

Ni havis bonan feliĉon kun specimenoj en Boltono—multe pli bonan ol en Arkamo.
Ni estis loĝintaj apenaŭ semajnon, kiam ni ricevis viktimon de akcidento la saman nokton de entombigo, kaj igis ĝin malfermi la okulojn kun mirinde racia esprimo antaŭ ol la solvaĵo malsukcesis.
Ĝi mankis brakon—se ĝi estus perfekta korpo, ni eble sukcesus pli bone.
Inter tiam kaj la sekva januaro ni akiris tri pli; unu absoluta malsukceso, unu kazo de rimarkinda muskola movado, kaj unu iom tremema aĉaĵo—ĝi altigis sin kaj eldiris sonon.
Poste venis periodo, kiam la feliĉo estis malbona; entombigoj malpliiĝis, kaj tiuj, kiuj ja okazis, estis de specimenoj aŭ tro malsanaj aŭ tro mutilitaj por uzi.
Ni registris ĉiujn mortojn kaj iliajn cirkonstancojn kun orda zorgo.

Unu martan nokton, tamen, ni neatendite akiris specimenon, kiu ne venis el la malriĉula tombejo.
En Boltono la disvastigita spirito de puritanismo malpermesis la sporton de bokso—kun la kutima rezulto.
Kaŝitaj kaj malbone kondukitaj matĉoj inter la fabrikaj laboristoj estis oftaj, kaj fojfoje profesiuloj de malalta kvalito estis importita.
Tiun malfruan vintran nokton okazis tia matĉo; evidente kun katastrofaj rezultoj, ĉar du timemaj pollandanoj venis al ni kun malkoheraj flustritaj petegoj, por prizorgi tre sekretan kaj malesperan kazon.
Ni sekvis ilin al forlasita garbejo, kie la restaĵoj de amaso da timigitaj fremduloj observis silentan nigran formon sur la planko.

La matĉo estis pri Knabo Obrijen—malgracia kaj nun tremanta junulo kun plej neskotlanda hoka nazo—kontraŭ Buko Robinson, “La Fumo el Harlemo”.
La negro estis senkonsciigita, kaj rapida ekzameno montris al ni, ke li ĉiame restos tia.
Li estis abomena aĉaĵo simila al gorilo, kun nenormale longaj brakoj, kiujn mi ne povis ne nomi antaŭkruroj, kaj vizaĝo, kiu vekis pensojn pri nedireblaj sekretoj el Kongo kaj frapadoj de tamtamo sub mistera luno.
La korpo verŝajne aspektis eĉ pli malbone dum vivo—sed la mondo enhavas multajn malbelajn aĵojn.
Timo regis la tutan kompatindan amason, ĉar ili ne sciis, kion la leĝo postulus de ili se la afero ne estus silentigita; kaj ili estis dankemaj, kiam Ŭest, malgraŭ miaj nevolaj tremoj, proponis forigi la aĉaĵon kviete—por celo, kiun mi tre bone konis.

Estis hela lunlumo super la senneĝa pejzaĝo, sed ni vestis la aĉaĵon kaj portis ĝin inter ni hejmen tra la dezertitaj stratoj kaj kampoj, kiel ni portis similan aĉaĵon unu hororan nokton en Arkamo.
Ni alproksimiĝis al la domo el la kampo malantaŭe, enportis la specimenon tra la posta pordo kaj malsupren per la kela ŝtuparo, kaj preparis ĝin por la kutima eksperimento.
Nia timo pri la polico estis absurde granda, kvankam ni ĝustatempigis nian vojaĝon por eviti la solan patrolanto de tiu sekcio.

La rezulto estis lace malklimaksa.
Malgraŭ la makabra aspekto de nia kaptaĵo, ĝi estis absolute malreagema al ĉiu solvaĵo, kiun ni injektis en ĝian nigran brakon; solvaĵojn preparitajn el sperto nur kun blankulaj specimenoj.
Do, kiam la horo danĝere proksimiĝis al tagiĝo, ni agis kiel ni jam agis kun la aliaj—trenis la aĉaĵon tra la kampoj al la kolo de la arbaro proksime de la malriĉula tombejo, kaj entombigis ĝin tie en la plej bona tipo de tombo, kiun la frostigita tero povis akcepti.
La tombo ne estis tre profunda, sed ĝuste tiel bona kiel tiu de la antaŭa specimeno—la aĉaĵo, kiu altigis sin sen helpo kaj eldiris sonon.
En la lumo de niaj fokusitaj lanternoj ni zorge kovris ĝin per folioj kaj mortintaj grimpoplantoj, sufiĉe certaj, ke la polico neniam trovos ĝin en arbaro tiel malhela kaj densa.

La sekvan tagon mi pli kaj pli maltrankviliĝis pri la polico, ĉar paciento alportis onidirojn pri suspektata boksaĵo kaj morto.
Ŭest havis ankoraŭ alian fonton de zorgo, ĉar posttagmeze li estis alvokita al kazo, kiu finiĝis tre minace.
Itala virino histeriiĝis pro sia malaperinta infano—knabo kvin jarojn aĝa, kiu forvagis frumatene kaj malsukcesis aperi por tagmanĝo—kaj ŝi akiris simptomojn tre alarmajn pro ĉiam malforta koro.
Estis tre malsaĝa histerio, ĉar la knabo ofte forkuris antaŭe; sed italaj kamparanoj estas ekstreme superstiĉaj, kaj ĉi tiu virino ŝajnis tiom turmentata de antaŭsignoj kiom de faktoj.
Ĉirkaŭ la dek-naŭa ŝi mortis, kaj ŝia freneza edzo faris malagrablan scenon en siaj klopodoj por mortigi Ŭest, kiun li freneze kulpigis pri ne savi ŝian vivon.
Amikoj fortenis lin kiam li elprenis stileton, sed Ŭest foriris inter liaj nehomaj ekkrioj, malbenoj, kaj ĵuroj de venĝo.
La ulo, en sia plej nova aflikto, ŝajne forgesis sian infanon, kiu ankoraŭ estis malaperita dum la nokto progresis.
Estis iom da parolado pri serĉado en la arbaro, sed la plimultaj amikoj de la familio estis okupitaj pri la mortinta virino kaj la krieganta viro.
Entute, la nerva streĉo por Ŭest devis esti enorma.
Pensoj pri la polico kaj pri la freneza italo pezis grave.

Ni enlitiĝis ĉirkaŭ la dudek-tria, sed mi ne bone dormis.
Boltono havis surprize bonan policaron malgraŭ ke estis tiel malgranda urbo, kaj mi ne povis ne timi la kaoson, kiu sekviĝus se la afero de la antaŭa nokto iam estus malkovrita.
Eble tio signifus la finon de ĉiu nia loka laboro—kaj eble prizonon por Ŭest kaj por mi.
Mi ne ŝatis tiujn onidirojn pri boksaĵo, kiuj cirkulis.
Post kiam la horloĝo sonoris la trian, la luno brilis en miajn okulojn, sed mi renversis min sen altigi min por tiri malsupren la kurtenon.
Tiam venis la konstanta klaketado ĉe la posta pordo.

Mi kuŝis senmove kaj iom konfuzite, sed antaŭ ne longe mi aŭdis la frapon de Ŭest ĉe mia pordo.
Li estis vestita per ĉambra robo kaj pantofloj, kaj havis en siaj manoj revolveron kaj elektran poŝlampon.
Per la revolvero mi sciis, ke li estis pensanta pri la freneza italo pli ol la polico.

“Ni ambaŭ devus iri,” li flustris.
“Ne estus bone ne respondi, kaj eble estas paciento—estus ĝuste kiel unu el tiuj malsaĝuloj, provi la postan pordon.”

Do ni ambaŭ piedpinte malsupreniris la ŝtuparon, kun timo parte bazita sur la realo, kaj parte en tiu, kiu venas nur el la animo de la strangaj fruaj horoj.
La klaketado daŭris, iom plilaŭtiĝante.
Kiam ni atingis la pordon, mi singarde malŝlosis ĝin kaj ekmalfermis ĝin, kaj dum la luno malkaŝe verŝis lumon sur la formon tie siluetiĝantan, Ŭest agis ion strangan.
Malgraŭ la evidenta danĝero de altiri atenton kaj alporti la timatan polican enketon sur niajn kapojn—io, kio finfine estis feliĉe evitita per la relativa izoleco de nia dometo—mia amiko subite, ekscitite, kaj nenecese malplenigis ĉiujn ses ĉambrojn de sia revolvero en la noktan vizitanton.

Ĉar tiu vizitanto estis nek italo nek policano.
Hide aperante kontraŭ la fantoma luno estis giganta deformita aĉaĵo, neimagebla krom en koŝmaroj—vitre okula, inke nigra aperaĵo preskaŭ sur ĉiuj kvar piedoj, kovrita per pecoj de ŝimo, folioj, kaj grimpoplantoj, malpura pro algluiĝinta sango, kaj inter ĝiaj malseke rebrilantaj dentoj estis neĝe blanka, terura, cilindra objekto, finiĝanta per eta mano.
