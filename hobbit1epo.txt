En truo en la grundo loĝis hobito.
Ne aĉa, malpura, malseka truo plena je vermstumpoj kaj ŝlima odoro; nek seka, dezerta, sabla truo sen sidlokoj aŭ manĝaĵoj.
Ĝi estis hobito-truo, kaj tio signifas komforton.

Ĝia pordo estis perfekte ronda kiel luko, verde farbita, kun brila flava latuna anso fiksita ĝuste ĉe la centro.
La pordo kondukis al vestiblo tub-forma, kiel larĝa tunelo: tre komforta, senfuma lignopanela tunelo, kahelita kaj tapiŝita ĉe la planko, meblita per vaksitaj seĝoj, kaj kun amaso da hokoj por ĉapeloj kaj manteloj—la hobito tre ŝatis gastigi.
La tunelo serpentumis plu, sed iom nerekte, en la flankon de la monteto—La Monteto, kiel nomis ĝin ĉiuj loĝantoj en la multmejla ĉirkaŭaĵo—kaj multaj etaj rondpordoj kondukis el ĝi, unue ĉe unu flanko, kaj poste ĉe la alia.
La hobito ne bezonis grimpi ŝtuparon: dormoĉambroj, banĉambroj, keloj, provizejoj (multe da), vestejoj (ĉe li, oni destinis tutajn ĉambrojn al vestoj), kuirejoj, manĝejoj—ĉiuj estis sametaĝaj, kaj eĉ en la sama koridoro.
La plej bonaj ĉambroj situis maldekstre (de la enirejo), ĉar nur tiuj havis fenestrojn.Tiuj estis rondaj kaj profundaj, rigardante al la ĝardeno kaj pretere al gresejo etendiĝanta suben ĝis la rivero.

Ĉi tiu hobito vivis tre prospere, kaj li nomiĝis Bagins.
La familio Bagins loĝadis apud La Monteto jam de neimageble longe, kaj oni taksis ilin tre respektindaj, ne nur ĉar multaj el ili estis riĉaj, sed ankaŭ ĉar ili ne spertis aventurojn kaj faris nenion neatenditan: oni povis diveni la opinion de ajna Bagins pri iu ajn temo sen la peno rekte demandi lin pri ĝi.
Ĉi tiu rakonto temas pri iu Bagins, kiu tamen spertis aventuron, kaj trovis, ke li faras kaj diras aferojn tute ne atenditajn.
Li eble perdis la respekton de la najbaroj, sed li gajnis—nu, vi vidos, ĉu li gajnis ion ajn fine.

La patrino de nia hobito—parenteze, kio estas hobito? Mi supozas, ke nuntempe la hobitoj bezonas priskribon, ĉar ili estas malmultiĝintaj kaj nun timas Grandulojn, kiel ili nomas nin.
Ili estas (aŭ estis) popolo de etuloj, je duono de nia alteco, pli malgrandaj ol la barbaj Gnomoj.
Hobitoj estas senbarbaj.
Estas malmulte aŭ neniom da magio evidenta en ili, krom la ordinara, ĉiutaga speco, kiu helpas ilin malaperi silente kaj rapide kiam grandaj stultaj personoj kiel vi kaj mi ĉirkaŭstumblas, farante bruegon kiel elefantoj, kiun ili povas aŭdi mejlon for.
Ili emas esti dikventraj; vestas sin helkolore (ĉefe per verdo kaj flavo); ne portas ŝuojn, ĉar sur iliaj piedoj kreskas nature ledaj plandoj kaj dikaj varmaj brunaj piedharoj—kiuj aspektas kiel ilia kaphararo (kutime bukla).
Ili havas longajn lertajn brunajn fingrojn, bonkorajn vizaĝojn, kaj eksplodas per sulkoplenaj ridegoj (ĉefe post la vespermanĝo, kiun ili ĝuas du fojojn tage, se eblas).
Nun vi scias sufiĉe por ke ni daŭrigu.
Kiel mi ekrakontis, la patrino de tiu ĉi hobito—tio estas Bilbo Bagins—estis la fama BeladonaTûk, unu el la tri mirindaj filinoj de la Maljuna Tûk, la ĉefo de tiuj hobitoj, kiuj loĝis trans La Akvo, la rivereto fluanta ĉe la piedo de La Monteto.
Oni ofte diris (ĉe aliaj familioj), ke antaŭ longa tempo unu el la pra-Tûkoj nepre havigis al si feinan edzinon.Tio absurdas, kompreneble, sed tamen io ĉe ili ne estis tute hobita, kaj foje anoj de la Tûk-klano ekiris aventuri.
Ili kaŝe kaj subite malaperis, pri kio la tuta familio silentis; sed restas la fakto, ke la Tûkoj ne estis same respektataj kiel la Baginsoj, kvankam ili estis sendube pli riĉaj.

Sed Beladona Tûk ja ne spertis aventurojn post kiam ŝi edziniĝis kun Bungo Bagins.
Bungo—la patro de Bilbo—konstruis por ŝi (kaj parte per ŝia mono) la plej luksan hobito-truon, kiun oni povus trovi sub La Monteto, aŭ preter La Monteto, aŭ eĉ trans La Akvo, kaj tie ili restis ĝis la fino de siaj tagoj.Tamen, ja kredeblas ke Bilbo, ŝia ununura filo, spite ke li aspektis kaj kondutis kvazaŭ kopio de sia solida kaj komfortama patro, heredis strangan karakteran econ el la Tûka flanko, kaj tiu eco nur prokrastis sian ekaperon ĝis oportuna momento.Tiu momento ne venis, antaŭ ol Bilbo Bagins estis plene matura, pli-malpli je sia kvindeka jaro, kiam li jam loĝadis en la bela hobito-truo konstruita de sia patro, kiun por vi mi ĵus priskribis, kaj kiam li ŝajne establiĝis finfine kaj definitive.

Tute per kurioza hazardo, unu matenon antaŭ longe en tiu trankvila pratempo de la mondo, kiam estis malpli da bruo kaj pli da verdo, kiam la hobitoj ankoraŭ multnombris kaj prosperis, dum Bilbo Bagins staris apud sia pordo post matenmanĝo, fumante grandegan longan lignan pipon, kiu preskaŭ atingis liajn lanharajn (kaj nete kombitajn) piedfingrojn—al li venis Gandalf.
Gandalf! Se vi estus aŭdinta pri li nur kvaronon el tio, kion mi aŭdis—kaj mi aŭdis nur tre malmulte el tio, kio aŭdindas—vi estus preta por ajna speco de mirinda rakonto.
Rakontoj kaj aventuroj elkreskis ĉie, kien li vojiris, en la plej eksterordinara maniero.Jam de epokoj li ne vizitis La Monteton, fakte de post la morto de sia amiko la Maljuna Tûk, kaj la hobitoj preskaŭ forgesis lian aspekton.
Li havis proprajn aferojn fore de La Monteto kaj La Akvo, jam de kiam ili ĉiuj estis etaj hobito-knaboj kaj hobito-knabinoj.

Tiumatene la nesuspektanta Bilbo vidis nur maljunulon kun bastono.
Li havis altpintan bluan ĉapelon, longan grizan mantelon, arĝentan skarpon, kiun kovris lia longa blanka barbo pendanta ĝis sub la zono, kaj grandegajn nigrajn botojn.

“Bonan matenon!” diris Bilbo, kaj li parolis sincere.
La suno brilis, kaj la herbo tre verdis.
Sed Gandalfrigardis lin de sub longaj tufaj brovoj, kiuj elstaris preter la rando de lia ombra ĉapelo.

“Kion vi celas?” li diris.
“Ĉu vi deziras al mi bonan matenon, aŭ vi trovas la matenon bona, ĉu mi konsentas aŭ ne, aŭ vi fartas bone ĉi tiun matenon, aŭ estas mateno, kiam indas bone farti?”

“Ĉion samtempe!” diris Bilbo.
“Kaj cetere ni havas bonan matenon por fumi pipon da tabako eksterdome.
Se vi kunportas pipon, sidiĝu kaj prenu de mi iom da tabako! Ne urĝas, restas la tuta tago!” Kaj Bilbo sidiĝis sur seĝo apud sia pordo, krucis la krurojn, kaj elblovis belan ringon da griza fumo, kiu superŝvebis en la aeron sen disiĝi, transflosante La Monteton.

“Tre bele!” diris Gandalf.
“Sed ĉi-matene mi ne havas tempon por elblovi fumoringojn.
Mi serĉas partoprenanton de aventuro, kiun mi organizas.Tre malfacilas trovi iun ajn.”

“Tute atendite—en tiu ĉi regiono! Ni estas simpla, kvieta gento, kaj al ni ne utilas aventuroj.
Aĉaj, konsternaj, nekomfortaj aferoj! Oni riskas malfruiĝi al la vespermanĝo! Mi ne povas imagi, kiel oni ĝuas ilin,” diris nia sinjoro Bagins, ŝovante unu dikfingron sub sian ŝelkon, kaj denove elblovante eĉ pli grandan fumoringon.
Tiam li elprenis siajn matenajn leterojn kaj eklegis, ŝajnigante ne plu rimarki la maljunulon.
Li jam decidis, ke tiu vere ne estas taŭga kunulo, kaj ke li prefere foriru.
Sed la maljunulo ne foriris.
Li restis apoge de sia bastono, fikse rigardante la hobiton sen paroli, ĝis Bilbo iĝis tre maltrankvila kaj eĉ iomete kolera.

“Bonan matenon!” li diris fine.
“Ni ne deziras aventurojn ĉi tie, dankon! Vi eble provu serĉi preter La Monteto aŭ trans La Akvo.” Tiel li volis diri, ke la konversacio finiĝis.

“Kiom da sencoj havas via esprimo Bonan matenon!” diris Gandalf.
“Nun vi diras tion por forigi min, celante ke la mateno ne estos bona, krom se mi formoviĝos.”

“Certe ne, certe ne, estimata sinjoro! Mi vidu, ĉu mi ne konas vian nomon?

“Jes ja, estimata sinjoro—kaj mi ja konas vian nomon> sinjoro Bilbo Bagins.
Kaj vi ja konas la mian, kvankam vi ne memoras, ke mi apartenas al ĝi.
Mi estas Gandalf, kaj Gandalfsignifas min! Mi neniam imagis, ke mi vivos tiel longe, por ke la filo de Beladona Tûk forsalutu min, kvazaŭ mi kolportas butonojn ĉe la pordo!”

“Gandalf, Gandalf! Ĉiele! Ĉu tiu vaganta sorĉisto, kiu donacis al la Maljuna Tûk paron da magiaj diamantaj butonoj, kiuj kapablis fermi sin, kaj nur malfermis sin je lia komando? Ĉu la ulo, kiu rakontis tiajn mirindajn fabelojn dum festoj pri drakoj, kaj goblenoj, kaj gigantoj, kaj liberigo de princinoj, kaj la neatendita bonŝanco de filoj de vidvinoj? Ĉu la viro, kiu fabrikis tiajn aparte bonegajn artfajraĵojn? Mi memoras tiujn! La Maljuna Tûk mendis ilin por la SomermezaVespero.
Grandioze! Ili pafiĝis supren kiel grandaj lilioj kaj leonfaŭkoj kaj laburnoj el fajro, ŝvebante en la krepuska aero dum la tuta vespero!” Vi sendube jam rimarkis, ke sinjoro Bagins ne estis tiel senpoezia, kiel li emis pensi, kaj ke li ankaŭ tre ŝatis fiorojn.
“Bona ĉielo!” li daŭrigis.
“Tiu Gandalf kiu igis tiom da kvietaj gejunuloj ekiri al lokoj nekonataj por frenezaj aventuroj? Por grimpi arbojn, viziti elfojn, veli ŝipe al foraj strandoj! Ĉielege, tiam la vivo estis tiel interes-...
mi volas diri, vi ege perturbadis la kutimojn de nia lando en la pasinteco.
Mi petas vian pardonon, sed mi tute ne sciis, ke vi ankoraŭ praktikas.”

“Kie alie mi devus troviĝi?” diris la sorĉisto.
“Ĝiuokaze mi kontentas, ke vi memoras ion pri mi.
Vi ŝajne memoras miajn artfajraĵojn kun ŝato, kaj tio almenaŭ estas esperiga.
Pro la memoro de via maljuna avo Tûk, kaj de kompatinda Beladona, mi certe donos al vi tion, kion vi petis.”

“Mi pardonpetas, sed mi nenion petis!”

“Jes ja! Dufoje.
Mian pardonon.
Mi donas ĝin al vi.
Fakte, nun mi eĉ intencas sendi vin por tiu ĉi aventuro.
Tio amuzos min, kaj estos tre bona por vi—kaj ankaŭ profitodona, verŝajne, se iel vi travivos ĝin.”

“Pardonon! Mi ne volas aventurojn, dankon.
Ne hodiaŭ.
Bonan matenon! Sed bonvolu veni iam por temanĝi—iam ajn! Kial ne morgaŭ? Jes, venu morgaŭ, ĝis revido!” Eke la hobito turnis sin, enkuretis tra sia ronda verda pordo, kaj fermis ĝin tiel rapide kiel li kuraĝis, sen ŝajni malĝentila.
Ĉar sorĉistoj estas sorĉistoj, malgraŭ ĉio.

“Kial do mi nesingarde invitis lin temanĝi?” li diris al si, enirante la provizejon.
Li jam matenmanĝis, sed ŝajnis al li sanige, post tia granda timo, ke li trinku ion kaj manĝu unu-du kukojn.

Gandalf intertempe ankoraŭ staris antaŭ la pordo, ridante longe sed mallaŭte.
Poste li proksimiĝis, kaj per la pinto de sia bastono gratis strangan simbolon sur la bela verda antaŭa pordo de la hobito.
Poste li formarŝis, dum pli-malpli samtempe Bilbo finmanĝis sian duan kukon, ekpensante, ke li tre bone scias eviti aventurojn.

La sekvan tagon li preskaŭ jam forgesis pri Gandalf.
Li ne bone memoris aferojn, krom se li notis ilin en sia Agendo por Rendevuoj tiele: /Gandalf, Temanĝo, Merkredon/. Sed hieraŭ li estis tro konfuzita por fari tion.

Kelkajn momentojn antaŭ la temanĝa horo, sonoregis la antaŭporda sonorilo, kaj li subite rememoris! Li kuris por varmigi la akvujon, preparis duan tason kaj subtason, kaj unu-du pliajn kukojn, kaj kuris porden.

“Mi profunde pardonpetas pro la atendigo!” li pretis diri, sed tiam li vidis, ke tute ne estas Gandalf.
Estis gnomo, kun blua barbo ŝovita en oran zonon, kaj kun brilegaj okuloj sub malhele verda kapuĉo.
Tuj kiam malfermiĝis la pordo, li puŝe eniris, kvazaŭ li estus atendata.

Li pendigis la kapuĉhavan mantelon sur la plej proksiman hokon kaj profunde riverencis: “Dvalin, je via servo!”

“Bilbo Bagins, je la via!” diris la hobito, tro surprizita tiumomente por fari demandojn.
Kiam la posta silento iĝis tro malkomforta, li aldonis: “Mi estas trinkonta teon, bonvolu veni kaj kuntrinki.” Iom peza parolmaniero, sed li estis sincera.
Cetere, kion vi farus, se neinvitita gnomo venus pendigi siajn vestojn en via enirejo sen klarigoj?

Ili ne ĉetablis longe, fakte ili ĵus komencis la trian kukon, kiam la sonorilo sonoris eĉ pli laŭte.

“Pardonu min!” diris la hobito, kaj ekiris al la pordo.

“Jen vi alvenis, finfine!”Tio estis kion li intencis diri al Gandalf ĉi-foje.
Sed ne estis Gandalf.
Anstataŭe, staris sur la ŝtupo tre maljunaspekta gnomo kun blanka barbo kaj skarlata kapuĉo; ankaŭ li tuj ensaltis, kvazaŭ invitito, kiam la pordo estis malfermita.

“Mi vidas, ke ili jam komencas alveni,” li diris kiam li ekvidis la pendantan verdan kapuĉon de Dvalin.
Li pendigis sian ruĝan apude, kaj “Balin, je via servo!” li diris, kun mano sur la brusto.

“Dankon!” anhelis Bilbo.
Ne estis la ĝusta respondo, tamen /ili jam komencas alveni/ ege perturbis lin.
Li ŝatis gastigi, sed li ankaŭ ŝatis antaŭkoni la gastojn, kaj li preferis inviti ilin propravole.
Venis la terura ideo, ke baldaŭ mankos kukoj, kaj tiuokaze—kiel gastiganto, li konis siajn devojn, kaj li obeus ilin malgraŭ la ĝeno—li devos mem rezigni pri manĝado.

“Venu, venu, kaj kuntrinku teon,” li sukcesis diri post profunda enspiro.

“Iom da biero pli taŭgus al mi, se estas al vi egale, mia kara sinjoro,” diris Balin kun la blanka barbo, “kaj ne tro ĝenus min kuko, karvi-sema kuko, se vi havas iom.”

“Multe da,” la hobito aŭdis sin diri tute surprizite, kaj li ankaŭ trovis sin forkuranta al la kelo por plenigi pajntan trinkkruĉon da biero, kaj poste al la provizejo por preni du bele rondajn karvisemajn kukojn, kiujn li ĵus bakis dum la posttagmezo por sia postvespermanĝa manĝeto.

Kiam li revenis, Balin kaj Dvalin ĉetable parolis kiel bonaj amikoj (fakte ili estis fratoj).
Bilbo surtabligis la bieron kaj kukojn antaŭ ili, kiam la sonorilo laŭte sonoris denove, kaj tiam sonoris plian fojon.

“Certe Gandalf ĉi-foje,” li pensis, anhelante laŭ la koridoro.
Sed ne.
Jen du pliaj gnomoj, ambaŭ kun bluaj kapuĉoj, arĝentaj zonoj, kaj flavaj barboj; kaj ĉiu portis sakon da laboriloj kaj fosilon.
Ili ensaltetis tuj, kiam la pordo ekmalfermiĝis, kaj Bilbo eĉ ne surpriziĝis.

“Kiel mi servu vin, karaj gnomoj?” li diris.

“Kili je via servo!” diris la unu.
“Kaj Fili!” aldonis la alia; kaj kun majesta svingo, ili demetis siajn bluajn kapuĉojn kaj riverencis.

“Je la viaj, kaj je tiu de viaj familioj!” respondis Bilbo, memorante la formulon ĉi-foje.

“Dvalin kaj Balin jam alvenis, mi vidas,” diris Kili.
“Ni kuniĝu kun la amaso.”

“Amaso!” ekpensis Bilbo, “tio ne ŝajnas al mi plaĉa.
Mi devas nepre sidiĝi momenton por revigliĝi, kaj havi trinkon.” Li jam nur havis trinketon—en angulo, dum la kvar gnomoj sidis ĉirkaŭtable kaj paroladis pri minejoj kaj oro kaj ĝenoj pro goblenoj, kaj atakoj de drakoj, kaj pri multaj aliaj aferoj, kiujn li ne komprenis kaj ja ne volis kompreni, ĉar ili ŝajnis troe aventuremaj—kiam, ding-dong-aling-dang, lia sonorilo ree sonegis, kvazaŭ petola hobito-bubo klopodas fortiri la tenilon.

“Iu sonorilas ĉe la pordo,” li diris, palpebrumante.

“Jes, kvar, mi konjektas laŭ la sono,” diris Fili.
“Krome, ni vidis ilin alproksimiĝi malantaŭ ni en la distanco.”

La kompatinda hobiteto sidiĝis en la vestiblo, kaj kunpremis la kapon per la manoj, demandante al si kio okazis, kaj kio baldaŭ okazos, kaj ĉu ili ĉiuj restos por vespermanĝi.
Tiam la sonorilo resonis eĉ pli laŭte ol antaŭe, kaj li devis kuri al la pordo.Vere temis ne pri kvar, sed pri KVIN! Unu plia gnomo aldoniĝis, dum li hezitadis en la koridoro.
Li apenaŭ finturnis la anson, antaŭ ol ili envenis, riverencis kaj salutis “je via servo” unu post la aliaj.
Dori, Nori, Ori, Oin kaj Gloin ili nomiĝis; kaj baldaŭ pendis sur la hokoj du kapuĉoj purpuraj, unu griza, unu bruna kaj unu blanka; kaj jen ili formarŝis, kun larĝaj manoj ŝovitaj sub orajn kaj arĝentajn zonojn, por aliĝi al la aliaj.
Jam ili preskaŭ fariĝis amaso.
Iuj mendis bieron, aliaj porteron, kaj unu kafon, kaj ĉiuj mendis kukojn; tiel ke la hobito estis tre okupata dum iom da tempo.

Grandan kruĉon da kafo oni ĵus metis sur la kameno, la karvisemaj kukoj jam estis formanĝitaj, kaj la gnomoj ĵus ekmanĝis la buteritajn skonojn, kiam aŭdiĝis—laŭta frapo.
Ne sonorado, sed forta frap-frapado ĉe la bela verda pordo de la hobito.
Iu estis ffapeganta per bastono!

Bilbo kolerege hastis laŭ la koridoro tre konfuzita kaj konsternita—temis pri la plej ĝena merkredo, kiun li iam ajn spertis.
Li ŝire malfermis la pordon, kaj enen ĉiuj enfalis, unu sur la aliajn.
Pliaj gnomoj, ankoraŭ kvar! Kaj post ili staris Gandalf, apogante sin je sia bastono kaj ridante.
Li ja faris sufiĉan kaveton sur la bela verda pordo; kaj cetere li ankaŭ forbatis la sekretan signon, kiun li tie gratis hieraŭ matene.

“Atentu, atentu,” li diris.
“Ne estas via maniero, Bilbo, atendigi amikojn ĉe la sojlo, kaj poste malfermi la pordon kiel ŝtop-pafilon! Mi prezentu Bifuron, Bofuron, Bomburon, kaj precipe Torinon!”

“Je via servo,” diris Bifur, Bofur, kaj Bombur, starante vice.
Poste ili pendigis du flavajn kapuĉojn kaj unu palverdan; kaj ankaŭ lazuran kapuĉon kun longa arĝenta kvasto.Tiu lasta apartenis al Torin, tre grava gnomo, efektive la granda Torin Kverkaŝildo mem, al kiu tute ne plaĉis terenfali sur la piedmaton de Bilbo, sube de Bifur, Bofur, kaj Bombur.
Krome, Bombur estis ege grasa kaj peza.
Torin ja estis tre fiera, kaj nenion diris pri /servo/; sed kompatinda sinjoro Bagins petis lian pardonon tiom da fojoj, ke fine li gruntis “ne menciinde,” kaj ĉesis kuntiri la brovojn.

“Nun ni ĉiuj ĉeestas!” diris Gandalf, rigardante la serion de dek tri kapuĉoj—la plej bonaj demeteblaj festo-kapuĉoj—kaj sian propran ĉapelon, pendantajn sur la hokoj.
“Bela renkontiĝo! Mi esperas, ke restas io por manĝi kaj trinki por la malfruintoj.
Kion? Teon? Ne, dankon! Glaseton da ruĝa vino por mi, mi petas.”

“Ankaŭ por mi,” diris Torin.

“Kaj framban marmeladon, kaj pomtorton,” diris Bifur.

“Kaj sekfruktajn tortetojn, kaj fromaĝon,” diris Bofur.

“Kaj porkaĵ-pasteĉon, kaj saladon,” diris Bombur.

“Kaj pli da kukoj—kaj da biero—kaj da kafo, se estas egale al vi,” kriis la aliaj gnomoj tra la pordo.

“Ekboligu kelkajn ovojn, mia bravulo!” postkriis Gandalf, dum la hobito forstamfis al la provizejo.
“Kaj ne forgesu la malvarman kokinaĵon kaj peklitajn kukumetojn.”

“Li ŝajne scias tiom pri la enhavo de miaj provizejoj, kiom mi!” pensis sinjoro Bagins, kiu sentis sin tute konsternita, kaj komencis suspekti, ke aventuraĉo jam alvenis ĝuste tie en lia domo.
Kiam li fine estis kuniginta la botelojn kaj telerojn kaj tranĉilojn kaj forkojn kaj glasojn kaj bovlojn kaj kulerojn kaj la ceterajn sur grandajn pletojn, li jam iĝis tre varma, ruĝvizaĝa, kaj ĉagrenita.

“Konfuzu kaj kontuzu tiujn gnomojn!” li voĉis.
“Kial ili ne helpas min?” Sed jen! Ĉe la pordo de la kuirejo staris Balin kaj Dvalin, kaj malantaŭe Fili kaj Kili, kaj antaŭ ol li povis eĉ diri tranĉilo ili rapidege forportis la pletojn kaj du tabletojn en la salonon kaj nete pretigis ĉion.

Gandalf havis la ĉefan sidlokon, kun la dek tri gnomoj ĉirkaŭe: kaj Bilbo sidis sur tabureto ĉe la kameno, mordetante biskviton (lia malsato jam malaperis), kaj ŝajnigante, ke ĉio estas en ordo, kaj entute ne temas pri aventuro.
La gnomoj ade manĝis, ade parolis, kaj horoj pasis.
Finfine, ili forpuŝis siajn seĝojn, kaj Bilbo ekhastis por kolekti la telerojn kaj glasojn.

“Mi supozas, ke vi ĉiuj restos vespermanĝi?” li diris, per sia tono plej ĝentila kaj neurĝa.

“Kompreneble!” diris Torin.
“Kaj poste.
Ni ne aranĝos la aferon ĝis malfrue, kaj ni devos antaŭe ĝui muzikon.
Nun, ek al la ordigo!”

Je tio la dek du gnomoj—sed ne Torin, kiu estis tro eminenta, kaj plu parolis kun Gandalf—saltis pieden, kaj stakigis ĉion alte.
Kaj ili foriris, ne atendante pletojn, ĵonglante per unu mano stakojn da teleroj, kun botelo supre de ĉiu, dum la hobito postkuris ilin preskaŭ pepante pro timo: “Zorge, mi petas” kaj “Bonvolu ne ĝeni vin, mi mem povas.” Sed la gnomoj nur ekkantis:

/La glasojn dissplitu, fendiĝu la vazoj!/
/Tranĉilojn difektu, kurbigu laforkojn!/
/Ĉar Bilbon ĉagrenas tiaj okazoj—/
/frakasu botelojn, brulumu la korkojn!/

/Tranĉu la tukon, la grason surtretu!/
/Verŝu la laktonjam provizej-planke!/
/Sur maton dormĉambran ostaron demetu!/
/La pordojn makulu per vin’ĉiuflanke!/

/En akvon bolantan mergegufajencojn;/
/ilin perstango pistadu skrupule;/
/se iuj ĉefine rezistis l'atencojn,/
/ilin tra l' halojetegu disrule!/

/Ĉar Bilbon ĉagrenas tiaj okazoj,/
/zorge, tre zorge traktu pri l' vazoj!/

Kaj kompreneble, ili ne efektive faris tiujn timindaĵojn, sed ĉion purigis kaj ordigis fulmorapide, dum la hobito spiraladis meze de la kuirejo, klopodante vidi, kion ili faris.
Poste ili revenis, kaj trovis Torinon kun la piedoj sur la fendro, fumantan pipon.
Li elblovis la plej enormajn fumoringojn, kiuj iradis tien, kien li ordonis—supren en la kamentubon, aŭ malantaŭ la horloĝon sur la kamenbreto, aŭ sub la tablon, aŭ cirkulante sub la plafono; sed kien ajn ili iris, ili ne sufiĉe rapidis por eviti Gandalfon.
Paf! Li sendis malpli grandan ringon el sia mallonga argila pipo ĝuste tra la ringoj de Torin.
Tiam la fumoringo de Gandalfverdiĝis kaj revenis ŝvebi super la kapo de la sorĉisto.
Li jam havis ĉirkaŭ li nubegon da ili, kaj en la ombra lumo li aspektis stranga kaj sorĉisteca.
Bilbo staris fikse, kaj spektis— li ŝatis blovi fŭmoringojn—kaj tiam li ruĝiĝis, rememorante, kiom fiera li estis hieraŭ matene pri la ringoj, kiujn li dissendis en la venton trans La Monteton.

“Nun, ek al la muziko!” diris Torin.
“Alportu la muzikilojn!”

Kili kaj Fili hastis al siaj sakoj kaj alportis etajn violonojn; Dori, Nori, kaj Ori prenis flutojn el ie ene de siaj jakoj; Bombur havigis al si tamburon el la koridoro; Bifur kaj Bofur ankaŭ eliris, kaj revenis kun klarnetoj, kiujn ili estis lasintaj inter la bastonoj.
Dvalin kaj Balin ambaŭ diris: “Pardonu min, sed mi lasis la mian en la vestiblo!” “Alportu ankaŭ la mian!” diris Torin.
Ili revenis kun vjoloj, tiel grandaj kiel ili, kaj kun la harpo de Torin, volvita en verda tuko.
Ĝi estis bela, ora harpo, kaj kiam Torin ĝin plukis, la muziko tuj komenciĝis, tiel subite kaj dolĉe, ke Bilbo forgesis ĉion, kaj forportiĝis en ombrajn landojn sub fremdaj lunoj, for de La Akvo, kaj tre longe for de sia hobito-truo sub La Monteto.

La mallumo fluis en la ĉambron tra la eta fenestro, kiu apertis en la flanko de La Monteto; la fajra lumo flagretis—estis Aprilo—kaj ili plu ludis, dum la ombro de la barbo de Gandalf svingiĝis sur la muro.

La mallumo plenigis la tutan ĉambron, kaj la fajro formortis, kaj la ombroj forpasis, kaj ankoraŭ ili plu ludadis.
Kaj subite, unu post la alia, ili ekkantis dum ili ludis, kun la profundgorĝa kantado de la gnomoj en la profundegaj lokoj de siaj prahejmoj.Jen ffagmento de ilia kanto, se ĝi povas simili ilian kanton sen ilia muziko:

/Transmonten en nebulo frida/
/al kavernar’ profunde sida/
/ni devas for je la tagaŭror’/
/cele al pala or’ sorĉita./

/Pragnomoj sorĉis plej fortike/
/dum gongis martelbat’ efike/
/ĉe l’ fundoj kaŝaj de l’ tenebraĵoj/
/en kavaj haloj suberike./

/Por elfaj princoj, reĝoj avaj,/
/oron el amasegoj ravaj/
/ili adaptis, kaj lumon kaptis/
/kaŝotan en teniloj glavaj./

/Arĝentkolĉenojn ili ligis/
/elfloraj steloj, surkronigis/
/la drakofajron, kaj lum-emajlon/
/de sun’ kaj lun’ al drat’ aplikis./

/Transmonten en nebulo frida/
/al kavernar’ profunde sida/
/ni devas for je la tagaŭror’/
/plene al pala or’ sorĉita./

/Por si pokalojn ili muldis/
/kaj orajn harpojn; tie multis/
/kantad’ belsona en lok’ sennoma:/
/tion nek elf’ nek hom’ aŭskultis./

/La pinoj sur altaĵ’ turbulis,/
/la ventoj en la nokt’ ululis;/
/la fajro ruĝa disflamis muĝa;/
/la arboj torĉe lumorbrulis./

/Sonoris sonoriloj vale/
/kaj supren gapis homoj pale;/
/kolero draka, feroc-ataka,/
/detruis domojn, turojn fale./

/La monto fumis sub la luno;/
/la gnomoj pro ĉi misfortuno/
/forfuĝis el la minaco pela/
/de lia paŝo, sub la luno./

/Transmonten en nebulo frida/
/al kavernar’ profunde sida/
/ni devas for je la tagaŭror’/
/sur voj’ al reakir’ abunda!/

Kaj dum ilia kantado, kortuŝis la hobiton profunda sento de amo, amo al belaĵoj kreitaj per mano kaj per sagaco kaj per magio, amo feroca kaj ĵaluza, la plej forta deziro de gnomaj koroj.
Tiam io Tûkeca en li vekiĝis, kaj li volis ekvojaĝi por vidi la montegojn, kaj aŭdi la pinojn kaj la akvofalojn, kaj esplori la kavernojn, kaj porti glavon anstataŭ promenbastonon.
Li rigardis el la fenestro.
La steloj aperis tie en malluma ĉielo super la arboj.
Li pensis pri la gnomaj juveloj brilantaj en la ombraj kavernoj.
Subite en la bosko trans La Akvo flamo ekflagris—supozeble iu ekbruligis lignofajron—kaj li subite pensis pri rabemaj drakoj descendantaj sur sian kvietan Monteton kaj perflame ekbruligantaj ĝin.
Li tremetis kaj tuj refariĝis simpla sinjoro Bagins de Bag-Fino en Submonteto.

Li ŝanceliĝe stariĝis.
Li duonintencis serĉi lampon, kaj pli ol duone intencis nur ŝajnige fari tion, kaj anstataŭe kaŝi sin malantaŭ la bierujoj en la kelo kaj ne reveni ĝis post ĉiuj gnomoj foriris.
Subite li konstatis, ke la muziko kaj kantado jam haltis, kaj ili ĉiuj rigardadis lin per la okuloj brilantaj en la mallumo.

“Kien vi iras?” diris Torin pertono, kiu ŝajnis sugesti, ke li divenas ambaŭ duonojn de la menso de la hobito.

“Kial ne iom da lumo?” diris Bilbo, bedaŭresprime.

“Al ni plaĉas la ombroj,” diris la gnomoj.
“Decas ombro por afero sombra! Kaj restas multaj horoj antaŭ la tagaŭror’.”

“Kompreneble!” diris Bilbo kaj sidiĝis haste.
Li maltrafis la tabureton kaj sidiĝis surla fendron, frakase faligante la fajrostangon kaj la ŝovelilon.

“Ĉit!” diris Gandalf.
“Lasu Torinon paroli!” Kaj Torin komencis jene:

“Gandalf, gnomoj kaj sinjoro Bagins! Ni estas kunvenintaj en la domo de nia amiko kaj kunkonspiranto, tiu ĉi plej bonega kaj aŭdaca hobito—liaj piedfingraj haroj neniam forfalu! ĉiuj laŭdu lian vinon kaj bieron!—” Li paŭzis por respiri kaj por ke Bilbo ĝentile respondu, sed la flatoj tute preterŝutis la kompatindan Bilbon Bagins, kiu buŝklapis proteste kontraŭ la epitetoj aŭdaca kaj (eĉ pli malbone) /kunkonspiranto/, kvankam neniu sono elbuŝiĝis, li tiom konsterniĝis.
Do Torin daŭrigis:

“Ni estas kunvenintaj por diskuti niajn planojn, niajn rimedojn, metodojn, politikojn kaj artifikojn.
Ni baldaŭ, antaŭ la tagaŭror’, komencos nian longan vojaĝon, vojaĝon de kiu iuj el ni, aŭ ĉiuj el ni (krom nia amiko kaj konsilanto, la inĝenia sorĉisto Gandalf) eble neniam revenos.
Temas pri solena momento.
Nia celo estas, mi supozas, bone konata de ni ĉiuj.
Por la estimata sinjoro Bagins, kaj eble por unu-du el la pli junaj gnomoj (mi sendube pravas mencii Kilin kaj Filin, ekzemple), la ekzakta situacio ĉi-momente bezonas mallongan klarigon—”

Tia estis la stilo de Torin.
Li estis grava gnomo.
Se oni permesus al li, li probable daŭrigus ĝis li estis senspira, sen diri eĉ unu aferon, kiun oni ne sciis antaŭe.
Sed li estis malĝentile interrompita.
La kompatinda Bilbo povis elteni ĉi tion ne plu.Je eble neniam revenos li eksentis ŝrikon supreniri el interne, kaj tre baldaŭ ĝi eksplodis, kiel fajfo de lokomotivo el tunelo.
La gnomoj eksaltis pieden, renversante la tablon.
Gandalf ekbruligis bluan lumon ĉe la pinto de sia magia bastono, kaj en ĝia piroteknika brilo oni povis vidi la kompatindan hobiton genuanta sur la ĉekamena mato kaj tremanta kiel fandiĝanta ĵeleo.
Tiam li platfalis planken, kriante kaj rekriante “fulmotrafita, fulmotrafita!”; kaj tio estis la sola parolo, kiun ili povis eltiri de li dum longa tempo.
Ili do forportis kaj kuŝigis lin neobstrukce sur la sofon en apuda salono, kun trinkaĵo ĉe la kubuto, kaj revenis al siaj sombraj aferoj.

“Ekscitiĝema uleto,” diris Gandalf, dum ili residiĝis.
“Foje havas kuriozajn paroksismojn, sed li estas unu el la plej bonaj, la plej-plej bonaj—feroca kiel drako, kiam minacata.”

Se vi iam vidis drakon kiam minacata, vi konstatos, ke tio ĉi estis nur poezia troigo pri iu ajn hobito, eĉ pri la prapraonklo de la Maljuna Tûk, Taŭrblekulo, kiu tiom grandegis (por hobito), ke li kapablis rajdi ĉevalon.
Li sturmis la vicojn de la goblena armeo de Monto Gram dum la Batalo de laVerdaj Kampoj, kaj nete forfrapis la kapon de la goblena reĝo Golfimbul per ligna klabo.
Ĝi flugis tra la aero cent jardojn for, kaj falis en kuniklotruon, kaj tiel oni samtempe gajnis la batalon kaj inventis la Golf-ludon.

Intertempe, tamen, la pli milda posteulo deTaŭrblekulo revigliĝis en la salono.
Post momento kaj trinko, li ŝtelpaŝis timeme ĝis la pordo de la gastoĉambro.Jen tio, kion li aŭdis.
Gloin parolis: “Fu!” (aŭ ia grunto pli-malpli simila).
“Ĉu li taŭgos, viaopinie? Gandalf trankvilige priparolas la ferocon de tiu hobito, sed unu ŝriko tiaspeca dum momento de ekscitiĝo sufiĉus por veki la drakon kaj ties tutan parencaron, kaj mortigi nin ĉiujn.
Mi opinias, ke li pepis pli pro timo ol ekscitiĝo! Fakte, se ne temus pri la surporda signo, mi certus, ke ni venis al la malĝusta domo.
Kiam mi unue ekvidis la uleton balanciĝi kaj anheli sur la mato, mi tuj dubis.
Li pli similas spiciston ol rompŝteliston!”

Tiam sinjoro Bagins turnis la anson kaj eniris.
Lia Tûka fianko estis venkinta.
Li subite sentis, ke li volonte rezignus liton kaj matenmanĝon, por ke oni konsideru lin feroca.
Kaj tiu rimarko pri /uleto balanciĝanta sur la mato/? Tio preskaŭ vere ferocigis lin.
Multfoje poste lia Baginsa flanko bedaŭristion, kion li nun faris, kaj li diris al si: “Bilbo, vi estis naivulo; vi eniris kaj sidiĝis ĝuste en la kaĉon.”

“Pardonu min,” li diris, “se mi hazarde subaŭdis vortojn, kiujn vi diradis.
Mi ne ŝajnigas, ke mi komprenas tion, kion vi priparolas, nek vian aludon al rompŝtelistoj, sed mi pensas, ke mi prave kredas (jen maniero, kiun li ĉiam nomis ‘digna sinteno’), ke vi supozas min sentaŭga.
Mi malpravigos vin.
Mi havas neniajn signojn sur mia pordo—oni farbis ĝin pasintsemajne—kaj mi tute certas, ke vi venis al la malĝusta domo.
Kiam mi unue ekvidis viajn strangajn vizaĝojn sur la sojlo, mi tuj dubis.
Sed traktu ĝin kvazaŭ la ĝustan! Diru al mi tion, kion vi volas farigi, kaj mi faros, eĉ se mi devos marŝi de ĉi tie ĝis Oriente de la Oriento, kaj batali la sovaĝajn Serpentfantomojn en la Lasta Dezerto.
Mi estas ido de pra-pra-pra-praonklo, Taŭrblekulo Tûk, kaj—”

“Jes, jes, sed tio estis antaŭ longa tempo,” diris Gloin.
“Mi parolis pri vi mem.
Kaj mi certigas vin, ke ja estas signo sur tiu ĉi pordo— la kutima signo de la metio, almenaŭ laŭ la tradicio.
Rompŝtelisto deziras bonan laboron, kun multa Ekscito kaj sufiĉa Rekompenco—tiel oni kutime legas ĝin.
Vi povas diri Sperta Trezor-serĉisto anstataŭ Rompŝtelisto se vi preferas.
Iuj tiel faras, iuj ne.
Estas tute al ni egale.
Gandalf diris al ni, ke troviĝas tia persono en la najbaraĵo, serĉanta tujan Laboron, kaj ke li aranĝis renkontiĝon ĉi-merkrede je la horo de la temanĝo.”

“Kompreneble estas signo,” diris Gandalf.
“Mi mem ĝin faris.
Pro kialoj tre bonaj.
Vi petis, ke mi trovu la dek-kvaran anon por via ekspedicio, kaj mi elektis sinjoron Bagins.
Nur lasu iu ajn diri, ke mi elektis la malĝustan personon aŭ malĝustan domon, kaj vi povos resti dek-triope kaj sperti tiom da malbona ŝanco, kiom vi deziras, aŭ eĉ reveni al karbo-fosado.”

Li grimacis tiel kolere al Gloin, ke la gnomo repremiĝis en sia sidloko; kaj kiam Bilbo malfermis la buŝon por demandi ion, li turnis sin, kaj grimace rigardis lin, alŝovante siajn hirtajn brovojn, ĝis Bilbo klakfermis la buŝon.
“Ĝuste,” diris Gandalf.
“Ni ne plu disputu.
Mi elektis sinjoron Bagins, kaj tio devus sufiĉi por vi ĉiuj.
Se mi diras, ke li estas Rompŝtelisto, Rompŝtelisto li ja estas, aŭ estos kiam venos la momento.
Li estas pli kapabla ol vi supozas, kaj multe pli ol li mem scias.
Vi ĉiuj (eble) travivos por danki min malgraŭ ĉio.
Nun, kara Bilbo, alportu la lampon, ke sur la afero estu iom da lumo!”

Sur la tablon en brilo de granda lampo kun ruĝa ŝirmilo, li sternis pecon de pergameno iom simila al mapo.

“Ĉi tion faris Tror, via avo, Torin,” li diris responde al la ekscititaj demandoj de la gnomoj.
“Ĝi estas plano de la Monto.”

“Mi ne vidas, ke ĝi nin multe helpos,” diris Torin malkuraĝigite post ekrigardo.
“Mi memoras sufiĉe bone la Monton kaj la ĉirkaŭajn landojn.
Kaj mi scias, kie troviĝas Mornarbaro, kaj la Velkigita Erikejo, kie la grandaj drakoj sin bredis.”

“Estas drako ruĝmarkita flanke de la Monto,” diris Balin, “sed estos sufiĉe facile lin trovi sen tio, se ni iam alvenos tien.”

“Sed restas unu punkto, kiun vi ne rimarkis,” diris la sorĉisto, “kaj tio estas la sekreta enirejo.
Ĉu vi vidas tiun runon ĉe la okcidenta flanko, kaj la manon, kiu montras al ĝi de la aliaj runoj?Tio signas sekretan eniron al la Malsupraj Haloj.” (Rigardu la mapon komence de tiu ĉi libro, kaj tie vi vidos la runojn en ruĝa inko.)

“Ĝi eble iam estis sekreta,” diris Torin, “sed kiel ni povas scii, ke ĝi ankoraŭ sekretas? Maljuna Smaŭg jam estas loĝinta tie sufiĉe longe por malkaŝi ĉion scieblan en tiu kavernaro.”

“Li eble scias, sed li ne povis uzi ĝin jam de multaj jaroj.”

“Kial?”

“Ĉar ĝi tro malgrandas.
‘Kvin futojn alta la pordo, kaj tri povas marŝi flank-al-flanke’, diras la runoj, sed Smaŭg ne povus enrampi truon de tia grandeco, eĉ kiam li estis juna drako, kaj certe ne post kiam li forvoris tiom da gnomoj kaj homoj de Valeto.”

“Ĝi ŝajnas al mi tre granda truo,” pepis Bilbo (kiu neniam spertis drakojn, sed nur hobito-truojn).
Li komencis ekscitiĝi kaj interesiĝi denove, tiel ke li forgesis teni la buŝon fermita.
Li adoris mapojn, kaj en la vestiblo pendis granda promenmapo de la Regiono Ĉirkaŭa kun ĉiuj liaj preferataj itineroj ruĝe indikitaj.
“Kiamaniere tiu granda pordo povus resti sekreto al ĉiuj eksteruloj, krom la drako?” li demandis.
Vi devas memori, ke li estis nur tre malgranda hobito.

“Multmaniere,” diris Gandalf.
“Sed kiamaniere tiu ĉi restas kaŝita, ni ne povas scii, se ni ne surloke vidas ĝin.
Laŭ la teksto de la mapo mi supozas, ke tie troviĝas fermita pordo, kiun oni fabrikis por ekzakte simili la fiankon de la Monto.
Jen la kutima artifiko de la gnomoj—ĉu mi ne pravas?”

“Ĝuste tiel,” diris Torin.

“Krome,” aldonis Gandalf, “mi forgesis mencii, ke la mapon akompanas ŝlosilo, malgranda kaj kurioza ŝlosilo.Jen ĝi!” li diris, kaj donis al Torin ŝlosilon kun longa tigo kaj labirinta ŝlosillango el arĝento.
“Gardu ĝin zorge!”

“Ja mi tiel faros,” diris Torin, kaj fiksis ĝin al fajna ĉeno pendanta ĉirkaŭ lia kolo sub la jako.
“Nun la afero ŝajnas pli esperiga.
Ĉi tiu novaĵo des pli bonigas ĝin.
Ĝis nun ni havis neniun klaran ideon pri kio farendas.
Ni konsideris iri orienten, kiel eble plej kaŝe kaj zorge, ĝis la Longa Lago.
Post tiam, la malfacilaĵoj komenciĝus—.”

“Longe antaŭ tiam, se mi konas la vojojn al la Oriento,” interrompis Gandalf.

“Ni povus iri de tie norden laŭ la Rivero Rapida,” daŭrigis Torin, kvazaŭ ne aŭdante, “kaj poste al la ruinoj deValeto—la antikva urbo en la valo tie, sub la Monta ombro.
Sed al neniu el ni plaĉis la ideo eniri tra la Ĉefpordego.
La rivero rekte elfiuas ĝin, tra la grandega klifo ĉe la sudo de la Monto, kaj eliras tra ĝi ankaŭ la drako—tro ofte, krom se li ŝanĝis siajn kutimojn.”

“Tio ne taŭgus,” diris la sorĉisto, “krom se akompanus vin fortega Militisto, aŭ eĉ Heroo.
Mi provis trovi unu; sed militistoj okupiĝas batalante unu la alian en distaj landoj, kaj en ĉi tiu najbarejo herooj malmultas, aŭ simple ne troveblas.
Glavoj ĉi tie estas plejparte malakraj, kaj hakilojn oni uzas por tranĉi arbojn, kaj ŝildoj servas kiel luliloj aŭ potkovriloj; kaj drakoj estas komforte malproksimaj (kaj do fabelaj).
Tial mi finelektis rompŝteladon—ĉefe kiam mi rememoris la ekziston de Flanka Pordo.
Kaj jen nia malgranda Bilbo Bagins, la rompŝtelisto mem, la elektita kaj selektita rompŝtelisto.
Nun, ek al la kreo de veraj planoj.”

“Nu, bone,” diris Torin, “supozeble la sperta ŝtelisto povus doni al ni iujn ideojn aŭ sugestojn.” Li turnis sin mokĝentile al Bilbo.

“Unue, mi ŝatus scii iom pli multe pri kelkaj aferoj,” li diris, sentante sin tute konfuzita kaj iom interne tremema, sed ĝis nun ankoraŭ kun Tûkeca rezoluteco sekvi la aferon.
“Mi volas diri: pri la drako kaj la oro, kaj ĉio ĉi, kaj kiel ĝi alvenis tien, kaj al kiu ĝi apartenas, kaj tiel plu.”

“Benu min!” diris Torin, “ĉu vi ne havas mapon? kaj ĉu vi ne aŭdis nian kanton? kaj ĉu ni ne paroladis pri ĉio ĉi dum horoj?”

“Tamen, mi ŝatus, ke ĉio estu elmetita simple kaj klare,” li diris obstine, surprenante sian negocan manieron (kutime destinata por personoj,kiuj provis prunti lian monon), kaj strebante kiel eble plej bone aperi sagaca kaj prudenta kaj profesia, kaj inda je la rekomendo de Gandalf.
“Mi ankaŭ dezirus scii pri la riskoj, proprapoŝaj elspezoj, tempo bezonota, salajro, kaj simile”—per tio li volis diri: “Kiel mi profitos? Kaj ĉu mi revenos viva?”

“Ho, nu, en ordo,” diris Torin.
“Antaŭ longe dum la tempo de mia avoTror, nia familio estis forpelita el la fora Nordo, kaj revenis kune kun ĉiuj siaj riĉaĵoj kaj ilaroj al la Monto sur la mapo.
Ĝi estis malkovrita de mia malproksima praulo,Train la Maljuna, sed nun ili minis kaj ili tunelis kaj ili faris pli enormajn halojn kaj pli grandegajn laborejojn—kaj mi kredas, ke ili aldone trovis amason da oro kaj ankaŭ multegajn juvelojn.
Ĉiuokaze, ili fariĝis treege riĉaj kaj famaj, kaj mia avo estis denove Reĝo Sub la Monto, kaj lin traktis tre respektoplene la mortemaj homoj, kiuj loĝis sude, kaj kiuj iom post iom disvastiĝadis norden laŭ la Rivero Rapida, ĝis la valo sub la Monta ombro.
Ili starigis tie la gajan urbon Valeto je tiu tempo.
Reĝoj invitadis niajn forĝistojn kaj rekompencis plej riĉe eĉ la malplej lertajn.
Patroj petis, ke iliaj filoj lernoservu ĉe ni, kaj ili pagis al ni malavare, precipe per manĝaĵo-provizoj, kiujn ni mem neniam kutimis kultivi aŭ serĉi.
Vere tiuj tagoj estis por ni bonaj, kaj la plej malriĉaj el ni havis monon por elspezi kaj disprunti, kaj libertempon por fabriki, simple por sin distri, la plej belajn aĵojn, sen paroli pri la plej mirindaj kaj magiaj ludiloj, kies speco ne plu troviĝas en la hodiaŭa mondo.Tiel la haloj de mia avo pleniĝis je kirasoj kaj juveloj kaj skulptaĵoj kaj pokaloj, kaj la ludilo-bazaro de Valeto estis la mirindaĵo de la Nordo.

“Sendube tio estas kio alvenigis la drakon.
Kiel vi scias, drakoj ŝtelas oron kaj juvelojn for de homoj kaj elfoj kaj gnomoj, kie ajn ili povas trovi ilin; kaj ili gardas la rabitajn trezorojn dum sia tuta vivo (kiu daŭras preskaŭ por ĉiam, se oni ne mortigas ilin), kaj ili ne ĝuas el ĝi eĉ unu latunan fingroringon.
Fakte, ili apenaŭ povas distingi majstroverkon de fuŝaĵo, kvankam ili kutime divenas precize ties aktualan merkatan valoron; sed ili ne povas fabriki ion ajn por si mem, eĉ ne fiksi skvameton de sia kiraso.Troviĝis multaj drakoj en la Nordo je tiu tempo, kaj oro tie probable iĝis malabunda, dum la gnomoj forfuĝis suden aŭ formortis, kaj la dezertiĝo kaj damaĝo, kiujn kaŭzis la drakoj, pli kaj pli malboniĝis.Tie vivis aparte avara, forta, kaj malica drako, nomata Smaŭg.
Unu tagon li ekflugis en la aeron kaj venis suden.
Tro malfrue, ni ekaŭdis bruegon kiel uraganon venanta el la Nordo, kaj la pinoj sur la Monto kliniĝis kaj krakis en la vento.
Kelke da gnomoj, kiuj hazarde troviĝis ekstere (feliĉe, unu el ili estis mi—brava, aventurema junulo tiutempe, ĉiam ĉirkaŭvaganta, kaj je tiu tago tio savis mian vivon)—nu, de tre fore ni vidis la drakon alteriĝi sur nian monton en ŝpruco de flamo.
Poste li malsuprenvenis laŭ la deklivoj, kaj kiam li atingis la arbojn, ili ĉiuj ekbrulis.Jam sonoris ĉiuj sonoriloj enValeto, kaj la militistoj armiĝis.
La gnomoj hastis el sia pordego, sed la drako tie ilin jam atendis.
Neniu eskapis tiuvoje.
La rivero forvaporiĝis kaj la vapornubo surfalisValeton, kaj ene de la nebulo la drako sturmis kaj detruis la plejparton de la soldataro—la kutima malgaja historio, kiu okazis tro ofte en tiuj tagoj.Tiam li reiris kaj enrampis tra la Ĉefpordego kaj traserĉis ĉiujn halojn, kaj koridorojn, kaj tunelojn, vojetojn, kelojn, salonojn kaj galeriojn.
Post tio ne plu restis vivantaj gnomoj interne, kaj li prenis por si iliajn riĉaĵojn.
Verŝajne, ĉar tia estas la draka maniero, li estas amasiginta ĉion en grandan stakon en plej interna halo, kaj tie dormas sur ĝi kvazaŭ lito.
Poste, li kutimis elgrimpi tra la Pordego celanteValeton dum la nokto, kaj li forportis homojn, ĉefe fraŭlinojn, por manĝi ilin, ĝisValeto estis ruinigita, kaj ĉiuj homoj estis mortaj aŭ fuĝintaj.
Kio tie okazas nun, mi ne certe scias, sed mi supozas, ke nuntempe neniu loĝas pli proksime al la Monto, ol ĉe la malproksima bordo de la Longa Lago.

“Ni malmultaj, kiuj restis sekuraj ekstere, sidis kaŝe kaj ploris, malbenante Smaŭgon; kaj neatendite nin renkontis tie miaj patro kaj avo, kun bruletigitaj barboj.
Ili tre severe mienis sed diris tre malmulte.
Kiam mi demandis, kiel ili eskapis, ili diris ke mi haltigu la langon, kaj ke unu tagon en taŭga momento mi ja scios.
Poste ni foriris, kaj ni devis gajni nian vivtenon kiel eble plej bone en disaj landoj, sufiĉe ofte sin tumante al malnobla laboro kiel ĉeval-forĝistoj aŭ eĉ karbo-ministoj.
Sed ni neniam forgesis nian rabitan trezoron.
Kaj eĉ nun, kiam (mi konfesas) ni havas sufiĉe por travivi, kaj ne tro malriĉas”—je tio Torin karesis sian oran kolĉenon—“ni ankoraŭ intencas rehavigi ĝin al ni, kaj realigi niajn malbenojn kontraŭ Smaŭg, se eble.”

“Mi ofte scivolis pri la eskapo de miaj patro kaj avo.
Mi nun konstatas, ke ili havis privatan Flankopordon, pri kiu sciis ili solaj.
Sed ŝajne ili faris mapon, kaj mi ŝatus scii kiel Gandalf havigis ĝin al si, kaj kial ĝi ne alvenis al mi, la rajta heredanto.”

“Mi ja ne ‘havigis ĝin al mi,’ oni donis ĝin al mi,” diris la sorĉisto.
“Via avo Tror estis mortigita de Azog la Gobleno, vi memoras, en la minejoj de Moria.”

“Malbenu lian nomon, jes,” diris Torin.

“Kaj via patro Train foriris la dudek-unuan de Aprilo, antaŭ cent jaroj je la pasinta ĵaŭdo, kaj vi neniam plu vidis lin—”

"Vere, vere,” diris Torin.

“Nu, via patro donis ĉi tion al mi, por ke mi ĝin donu al vi; kaj se mi elektis miajn proprajn momenton kaj manieron ĝin transdoni, vi ne povas kulpigi min, konsiderante kiel malfacile estis por mi vin trovi.
Via patro ne memoris sian propran nomon, kiam li donis al mi la paperon, kaj li neniam diris al mi la vian, do ĉion konsiderante, mi kredas, ke oni devus min laŭdi kaj danki! Jen ĝi estas,” li diris enmanigante al Torin la mapon.

“Mi ne komprenas,” diris Torin, kaj Bilbo pensis, ke li demandus same.
La klarigo ŝajnis ne klarigi.

“Via avo,” diris la sorĉisto malrapide kaj sombre, “donis la mapon al sia filo por sekureco antaŭ ol iri al la minejoj de Moria.Via patro foriris provi sian ŝancon kun la mapo, post kiam via avo estis mortigita; kaj multajn aventurojn malagrablajn li spertis, sed li neniam proksimiĝis al la Monto.
Mi neniam scios, kiel li alvenis tien, sed mi fine trovis lin en la kavkarceroj de la Nekromanciisto.”

“Kion ajn vi faris tie?” demandis Torin kun tremo, kaj la aliaj gnomoj tremis ankaŭ.

“Tio ne koncernas vin! Mi serĉis informojn, kiel kutime; kaj tre fia kaj danĝera entrepreno tio estis.
Eĉ mi, Gandalf, apenaŭ eskapis.
Mi klopodis savi vian patron, sed estis tro malfrue.
Li estis mense senvigla kaj vaganta, kaj jam preskaŭ forgesis ĉion krom la mapo kaj la ŝlosilo.”

“Ni jam antaŭ longe repagis la goblenojn de Moria,” diris Torin; “ni devos konsideri nun la Nekromanciiston.”

“Ne absurdu! Li estas malamiko ekster la potenco de ĉiuj gnomoj kunmetitaj, se iu povus denove kolekti ilin el la kvar mondanguloj.
La sola deziro de via patro estis, ke lia filo legu la mapon kaj uzu la ŝlosilon.
La drako kaj la Monto estas pli ol sufiĉe imponaj taskoj por vi!”

“Ĝuste! Ĝuste!” diris Bilbo, kiu senintence parolis laŭtvoĉe.

“Kio ĝuste?” ĉiuj diris, subite sin turnante al li, kaj li estis tiel konsternita, ke li respondis “Ĝuste aŭdu, kion mi volas diri!”

“Kio estas tio?” ili demandis.

“Nu, mi dirus, ke vi devus iri orienten kaj ĉirkaŭrigardi.
Malgraŭ ĉio, restas tiu Flankpordo, kaj drakoj devas dormi kelkfoje, mi supozas.
Mi imagas, ke se vi sidas sur la pordosojlo sufiĉe longe, al vi venos bona ideo.
Nu, bone do—mi pensas, ke ni jam parolis sufiĉe longe por unu nokto, se vi min komprenas.
Mi proponas enlitiĝon, kaj fruan foriron, kaj ĉion tion, ĉu ne? Mi preparos bonan matenmanĝon, antaŭ ol vi ekiros.”

“Antaŭ ol /ni/ ekiros, vi supozeble volas diri,” diris Torin.
“Ĉu vi ne estas la rompŝtelisto? Kaj ĉu sidado sur la pordosojlo ne estas via tasko, sen mencii eniradon tra la pordo? Sed mi konsentas pri lito kaj matenmanĝo.
Mi preferas ses ovojn kun mia ŝinko, kiam mi komencas vojaĝon: frititajn ne poĉitajn, kaj zorgu, ke vi ne rompu ilin.”

Post kiam la aliaj mendis siajn matenmanĝojn, eĉ sen diri “bonvolu” (kio tre ĉagrenis Bilbon), ili ĉiuj ekstaris.
La hobito devis trovi dormlokojn por ili ĉiuj, kaj plenigis ĉiujn siajn kromĉambrojn kaj preparis litojn sur seĝoj kaj sofoj, antaŭ ol ili ĉiuj estis lokitaj; kaj li eniris sian propran liteton lacega kaj iom nekontenta.
Li ja decidis pri unu punkto: li ne faros al si la ĝenon ellitiĝi frue por prepari ĉies aĉan matenmanĝon.
Lia Tûkeco jam forvelkis, kaj li ne plu certis, ke li foriros aventuri la venontan matenon.

Dum li kuŝis enlite, li povis aŭdi Torinon ankoraŭ zumanta al si en la apuda kaj plej bona dormoĉambro:

/Transmonten en nebulo frida/
/al kavernar’ profunde sida/
/ni devas for je la tagaŭror’/
/cele al oro longperdita./

Bilbo ekdormis kun tiu kanto en siaj oreloj, kaj ĝi havigis al li tre maltrankviligajn sonĝojn.
Jam estis longe post la tagaŭroro, kiam li vekiĝis.