Multaj homoj rakontis pri hidaj aferoj, neniam prese menciis, kiuj okazis sur la batalkampoj de la Granda Milito.
Iuj el tiuj aferoj svenigis min, aliaj konvulsiigis min per ruiniganta naŭzo, kaj aliaj igis min tremi kaj retrorigardi en la mallumo; tamen, malgraŭ la plej malbonaj el tioj, mi kredas, ke mi mem povas rakonti la plej hidan aferon el ĉiuj—la ŝokan, la kontraŭnaturan, la nekredeblan hororon el la ombroj.

En 1915 mi estis kuracisto kun rango de ĉefleŭtenanto en kanada regimento ĉe Flandrio, unu el multaj usonanoj, kiuj antaŭis la registaron mem en la gigantan lukton.
Mi ne eniris la armeon laŭ mia propra iniciato, sed anstataŭe kiel natura rezulto de la varbiĝo de la viro, kies nepra asistanto mi estis—la fama Bostona kirurgia specialisto, D-ro Herberto Ŭest.
D-ro Ŭest estis avida por ŝanco servi kiel kirurgo en granda milito, kaj kiam la ŝanco venis, li kunportis min preskaŭ kontraŭ mia volo.
Estis kialoj, kial mi volonte tolerus, ke la militon apartigi nin; kialoj, kial mi trovis la praktikon de medicino kaj la kamaradecon de Ŭest pli kaj pli teda; sed kiam li iris al Otavo kaj, per la influo de kolego, akiris medicinan rangon de Majoro, mi ne povis rezisti la aŭtoritatan persvadon de iu, kiu jam decidis, ke mi akompanos lin en mia kutima rolo.

Kiam mi diras, ke D-ro Ŭest estis avida por servi en milito, mi ne volas sugesti, ke li estis nature militema aŭ fervora pri la sekureco de civilizo.
Ĉiam glacie malvarma intelekta maŝino; malgranda, blonda, blu-okula, kaj surhavanta okulvitrojn; mi pensas, ke li sekrete mokis miajn okazajn militajn entuziasmojn kaj kritikojn kontraŭ apatia neŭtraleco.
Tamen, estis io, kion li deziris en la batalita Flandrio; kaj por akiri ĝin, li devis afekti militistan aspekton.
Kion li deziris ne estis io, kion multaj homoj volas, sed io ligita al la aparta branĉo de medicinaj sciencoj, kiun li elektis sekvi tre sekrete, kaj en kiu li atingis mirindajn kaj foje terurajn rezultojn.
Fakte, ĝi estis nenio pli aŭ malpli ol abunda provizo da freŝe mortigitaj homoj en ĉiu stato de dismembrigeco.

Herberto Ŭest bezonis freŝajn korpojn, ĉar lia vivoverko estis la reanimado de la mortintoj.
Tiu laboro ne estis konata al la moda klientaro, kiu rapide konstruis lian famon post lia alveno en Bostono; sed tio estis tro bone konata al mi, kiu estis lia plej proksima amiko kaj sola asistanto ekde la malnovaj tagoj ĉe la Medicina Lernejo de Universitato Miskatoniko en Arkamo.
Estis dum tiuj kolegiaj tagoj, kiam li komencis siajn terurajn eksperimentojn, unue pri malgrandaj bestoj kaj poste pri homaj korpoj, ŝoke akiritaj.
Estis solvaĵo, kiun li injektis en la vejnojn de mortintaĵoj, kaj se ili estis sufiĉe freŝaj, ili reagis en strangaj manieroj.
Li havis multajn malfacilaĵojn por malkovri la ĝustan formulon, ĉar oni trovis, ke ĉiu tipo de organismo bezonis stimulon speciale adaptitan al ĝi.
Teruro ĉasis lin, kiam li pripensis pri siaj partaj malsukcesoj; sennomaj aĉaĵoj, rezultantaj el malperfektaj solvaĵoj aŭ el korpoj nesufiĉe freŝaj.
Certa nombro da tiuj malsukcesoj restis vivantaj—unu estis en frenezulejo, kvankam aliaj malaperis—kaj kiam li pensis pri penseblaj sed preskaŭ neeblaj eventualaĵoj, li ofte tremis sub sia kutima trankvileco.

Ŭest baldaŭ lernis, ke absoluta freŝeco estis la ĉefa postulo por utilaj specimenoj, kaj li tial aliris terurajn kaj kontraŭnaturajn rimedojn por ŝteli korpojn.
Ĉe la kolegio, kaj en nia juna kun-praktikejo ĉe la fabrik-urbo Boltono, mia sinteno al li ĉefe estis fascinita admiro; sed kiam lia kuraĝo pri metodoj kreskis, mi komencis evoluigi mordantan timon.
Mi ne ŝatis la manieron, kiel li rigardis sanajn vivantajn korpojn; kaj poste okazis koŝmar-plena seanco en la subtera laboratorio, kiam mi eksciis, ke certa specimeno estis viva korpo, kiam li akiris ĝin.
Tio estis la unua fojo, ke li iam sukcesis revivigi la kvaliton de racia pensado en kadavro; kaj lia sukceso, atingita je tiel abomena kosto, tute hardis lin.

Pri liaj metodoj dum la interaj kvin jaroj mi ne aŭdacas paroli.
Mi estis ligita al li per la nura forto de timo kaj observis vidaĵojn, kiujn neniu homa lango povus ripeti.
Mi laŭgrade trovis Herberton Ŭest mem pli teruran ol ion ajn, kion li faris—estis tiam, ke mi eksciis, ke lia iam normala scienca fervoro por daŭrigi vivon subtile degeneris en nuran malsanan kaj makabran scivolemon kaj sekretan fascinon pri nenormala morto.
Lia intereso iĝis infera kaj perversa manio al la repele kaj demone nenormala; li trankvile ĝuis artefaritajn monstraĵojn, kiuj igus la plejmulton da sanaj homoj morti per teruro kaj naŭzo; li fariĝis, sub sia pala intelekteco, malkruda Bodlero de fizika eksperimento—senzorga Heliogabalo de la tomboj.

Li renkontis danĝerojn senhezite; li faris krimojn senemotie.
Mi pensas, ke la kulmino venis, kiam li pruvis sian aserton, ke racia vivo povas restari, kaj li serĉis novajn mondojn por konkeri per eksperimentado pri la reanimado de apartigitaj partoj de korpoj.
Li havis sovaĝajn kaj originalajn ideojn pri la sendependaj viv-propraĵoj de organikaj ĉeloj kaj nerv-histo apartigitaj de naturaj fiziologiaj sistemoj; kaj li atingis iujn hidajn unuajn rezultojn en la formo de neniam-mortantaj, artefarite nutritaj histoj akiritaj el la preskaŭ elkoviĝintaj ovoj de nepriskribebla tropika reptilio.
Li ekstreme fervoris por solvi du biologiajn demandojn: unue, ĉu iu ajn kvanto de konscio kaj racia agado povas esti ebla sen cerbo, devenanta de la mjelo kaj diversaj nerv-centroj; kaj due, ĉu ia tipo de spirita, nemateria ligiteco, differenca de la materiaj ĉeloj, povas ekzisti por ligi la kirurgie apartigitajn partojn de tio, kio antaŭe estis ununura viva organismo.
La tuto de la esplorado postulis grandegan provizon da freŝe buĉita homa karno—kaj tio estas la kialo, ke Herberto Ŭest aliĝis al la Granda Milito.

La fantasma, nemenciebla afero okazis unu noktomeze, malfrue en marto 1915, en ambulanco malantaŭ la fronto ĉe Sankta Éloi.
Eĉ nun mi demandas min, ĉu tio povis esti io alia ol demona sonĝo de deliro.
Ŭest havis personan laboratorion en orienta ĉambro de la garbejo-simila provizora konstruaĵo, kiu transdoniĝis al li sekve de lia petego, ke li estis inventanta novajn kaj radikalajn metodojn por la traktado de ĝisnunaj senesperaj kazoj de mutilado.
Tie li laboris kiel buĉisto meze de siaj sangaj varoj—mi neniam povis kutimiĝi al la gajeco, kun kiu li manipulis kaj klasifikis certajn aĵojn.
Fojfoje li fakte faris mirindaĵojn de kirurgio pro la soldatoj; sed liaj ĉefaj ĝuoj estis de malpli publika kaj filantropia naturo, kiu bezonis multajn klarigojn pri sonoj, kiuj ŝajnis strangaj eĉ meze de la babilado de la damnitoj.
Inter tiuj sonoj estis oftaj revolver-pafoj—certe ne maloftaj en batalkampo, sed aparte nekutimaj en hospitalo.
La reanimigitaj specimenoj de D-ro Ŭest ne estis destinitaj al longa ekzisto aŭ granda spektantaro.
Krom homa histo, Ŭest ofte uzis histon el embrioj de reptilioj, kiujn li kultivis kun tiel nekutimaj rezultoj.
Tiu materialo estis pli bona ol homa por konservi vivon en fragmentoj sen organoj, kaj tio nun estis la ĉefa agado de mia amiko.
En malhela angulo de la laboratorio, super strang-aspekta kovanta brulilo, li tenis grandan kovritan ujegon, plenan de tiu reptilia ĉel-materio; kiu multiplikiĝis kaj kreskis ŝvele kaj hide.

La nokton, pri kiu mi parolas, ni havis mirindan novan specimenon—viro samtempe fizike potenca kaj kun tiom alta intelekto, ke sentema nerva sistemo estis garantiita.
Tio estis iom ironia, ĉar li estis la oficiro, kiu helpis Ŭest akiri sian rangon, kaj kiu nun laŭsupoze estus nia kolego.
Plie, li antaŭe sekrete studis la teorion de reanimado iome sub Ŭest.
Majoro Sinjoro Eriko Moreland Clapham-Lee, Distinginda Milit-serva Ordeno, estis la plej eminenta kirurgo en nia divizio, kaj estis haste asignita al la sektoro ĉe Sankta Éloi, kiam la novaĵoj pri la peza batalado atingis la stabejon.
Li alvenis per aviadilo pilotita de la neŝancelebla leŭtenanto Ronaldo Hill, sed pafe desupriĝis, kiam li estis rekte super sia celo.
La falo estis spektakla kaj terura; Hill estis nerekonebla poste, sed la ruino rezultigis la eminentan kirurgon en preskaŭ senkapigita sed alie nedifektita stato.
Ŭest avide forprenis la senvivan aĵon, kiu iam estis lia amiko kaj kun-erudiciulo; kaj mi tremis, kiam li finis fortranĉi la kapon, metis ĝin en sian inferan ujon da ŝvelita reptilia ĉel-materio por konservi ĝin por estontaj eksperimentoj, kaj komencis trakti la senkapigitan korpon sur la operacia tablo.
Li injektis novan sangon, kunligis certajn vejnojn, arteriojn kaj nervojn ĉe la loko de la senkapa kolo, kaj fermis la teruran aperturon per transplantita haŭto de nerekonita specimeno, kiu portis ofican uniformon.
Mi sciis, kion li volis—vidi, ĉu tiu bone organizita korpo povus montri, sen sia kapo, iujn el la signoj de mensa vivo, kiuj distingigis Sinjoron Erikon Moreland Clapham-Lee.
Foje studento de reanimado, tiu silenta torso nun estis makabre elvokita por ekzempligi ĝin.

Mi ankoraŭ povas vidi Herberto Ŭest sub la sinistra elektra lumo, kiam li injektis sian reanimigan solvon en la brakon de la senkapa korpo.
La scenon mi ne povas priskribi—mi svenos, se mi klopodos, ĉar estas frenezo en ĉambro plena de klasifikitaj restaĵoj de mortintaĵoj, kun sango kaj pli malgrandaj homaj ruboj preskaŭ ĝis la maleoloj sur la ŝlima planko, kaj kun teruraj reptiliaj anomalioj, kiuj elkreskas, bobelas, kaj bakas super trembrilanta blu-verda fantomo de pala flamo en fora angulo de nigraj ombroj.

La specimeno, kiel Ŭest plurfoje rimarkis, havis bonegan nervan sistemon.
Oni atendis multon de ĝi; kaj dum kelkaj spasmaj movoj komencis aperi, mi povis vidi la febran intereson sur la vizaĝo de Ŭest.
Li estis preta, mi pensas, vidi pruvon de sia kreskante forta opinio, ke konscio, racio, kaj personeco povas ekzisti sendepende de la cerbo—ke homo ne havas centran konektitan spiriton, sed estas nur maŝino el nerva materio, ĉiu sekcio pli-malpli kompleta en si mem.
En unu triumfa demonstro, Ŭest asignos la misteron de vivo al la kategorio de mitoj.
La korpo nun spasme moviĝis pli vigle, kaj sub niaj avidaj okuloj komencis leviĝaĉi en terura maniero.
La brakoj maltrankvile moviĝis, la kruroj genue fleksiĝis, kaj diversaj muskoloj kuntiriĝis en abomena tipo de tordiĝado.
Tiam la senkapa aĉaĵo etendis siajn brakojn en gesto, kiu estis sendube de malespero—inteligenta malespero, ŝajne sufiĉa por pruvi ĉiun teorion de Herberto Ŭest.
Sendube la nervoj rememoris la lastan agon de la viro en la vivo; la lukto por liberiĝi el la falanta aviadilo.

Kio sekvis, mi neniam certe scios.
Eble tio tute estis halucino kaŭzita de la ŝoko ĉe tiu momento pro la subita kaj kompleta detruo de la konstruaĵo en kataklismo de germana artileri-pafado—kiu povas refuti tion, ĉar Ŭest kaj mi estis la solaj pruvitaj postvivantoj?
Ŭest ŝatis pensi tiel, ĝis sia lastatempa malapero, sed estis fojoj, kiam li ne povis; ĉar estis strange, ke ni ambaŭ havis la saman halucinon.
La terura okazaĵo mem estis tre simpla, rimarkinda nur pro tio, kion ĝi implicis.

La korpo sur la tablo leviĝis kun blinda kaj terura palpaĉado, kaj ni aŭdis sonon.
Mi ne nomu tiun sonon voĉo, ĉar ĝi estis tro aĉa.
Kaj tamen ĝia sonkoloro ne estis la plej aĉa apartaĵo pri ĝi.
Nek ĝia mesaĝo—ĝi nur kriegis, “Saltu, Ronaldo, pro Dio, saltu!”
La aĉa apartaĵo estis ĝia fonto.

Ĉar ĝi venis el la granda kovrita ujo en tiu makabra angulo de rampaj nigraj ombroj.
