Pri Herberto Ŭest, kiu estis mia amiko en universitato kaj dum sekva vivo, mi povas paroli nur kun ekstrema teruro.
Tiu teruro ne tute rezultas el la sinistra maniero de lia lasta malapero, sed estiĝis el la tuta naturo de lia vivoverko, kaj unue akiris akutan formon antaŭ pli ol dek sep jaroj, kiam ni estis en nia tria studjaro ĉe la Medicina Lernejo de la Universitato Miskatoniko en Arkamo.
Dum li kunestis kun mi, la miro kaj diableco de liaj eksperimentoj tute fascinis min, kaj mi estis lia plej intima kamarado. Nun, kiam li estas foririta kaj la sorĉo estas rompita, la efektiva timo estas pli granda.
Memoroj kaj ebloj estas ĉiam pli teruraj ol realaĵoj.

La unua horora okazintaĵo de nia kunuleco estis la plej granda ŝoko, kiun mi iam ajn spertis, kaj nur malinkline mi ripetas ĝin.
Kiel mi diris, tio okazis kiam ni estis en la medicina lernejo, kie Ŭest jam igis sin malbonfama pro siaj ekstravagancaj teorioj pri la naturo de morto kaj la eblo venki ĝin artefarite.
Liaj opinioj, kiuj estis vaste mokitaj de la fakultato kaj liaj kunstudentoj, baziĝis sur la esence mekanika naturo de vivo; kaj temis pri rimedoj por funkciigi la organikan maŝinaron de la homaro per kalkulitaj kemiaj agoj post la malsukceso de naturaj procezoj.
Dum siaj eksperimentoj pri diversaj animigaj solvaĵoj, li mortigis kaj traktis grandegajn nombrojn de kunikloj, kobajoj, katoj, hundoj kaj simioj, ĝis li fariĝis la ĉefa ĝenulo de la kolegio.
Plurfoje li efektive akiris signojn de vivo en bestoj supozeble mortintaj; multokaze, perfortajn signojn; sed li baldaŭ vidis, ke la perfektigo de tiu procezo, se estis vere ebla, nepre implicis vivdaŭron da esplorado.
Fariĝis simile klare, ke, ĉar la sama solvaĵo neniam efikis sammaniere sur malsamaj organikaj specioj, li bezonus homajn specimenojn por plua, kaj pli specialigita, progreso.
Estis tie, kie li unuafoje konfliktis kun la kolegiaj aŭtoritatuloj, kaj estis malpermesita fari estontajn eksperimentojn de ne pli malgranda eminentulo ol la dekano de la medicina lernejo—la klera kaj bonkora D-ro Alano Halsej, kies laboro pro la malsanuloj estas memorita de ĉiu maljuna loĝanto de Arkamo.

Mi estis ĉiam eksterordinare tolerema pri la okupoj de Ŭest, kaj ni ofte diskutis liajn teoriojn, kies konsekvencoj kaj korolarioj estis preskaŭ senfinaj.
Konsentante kun Hekel, ke ĉio de vivo estas kemia kaj fizika procezo, kaj ke la tiel nomata “animo” estas mito, mia amiko kredis, ke artefarita reanimado de la mortintoj devas dependi nur de la stato de la histoj; kaj ke krom se efektiva putrado komenciĝis, kadavro plene ekipita per organoj povas, per taŭgaj proceduroj, esti refunkciigita en la apartan manieron, kiu nomiĝas vivo.
Ŭest plene komprenis, ke la psika aŭ intelekta vivo eble difektiĝus de la malgranda malboniĝo de delikataj cerbaj ĉeloj, kion eĉ mallonga periodo de morto emus kaŭzi.
Unue, lia espero estis trovi reakciilon, kiu restarigus vivpovon antaŭ la efektiva alveno de morto, kaj nur ripetitaj malsukcesoj kun bestoj montris al li, ke la naturaj kaj la artefaritaj vivoprocezoj estas malkongruaj.
Tiam li celis ekstreman freŝecon en siaj specimenoj, injektante siajn solvaĵojn en la sangon tuj post la estingo de vivo.
Tiu cirkonstanco igis la profesorojn tiel senzorge skeptikaj, ĉar ili kredis, ke vera morto ne okazis en iu ajn kazo.
Ili ne haltis por rigardi la aferon atente kaj rezone.

Ne longe post kiam la fakultato malpermesis lian laboron, Ŭest konfidis al mi sian decidon iel akiri freŝajn homajn korpojn, kaj sekrete daŭrigi la eksperimentojn, kiujn li ne plu povis fari malkaŝe.
Aŭdi lin diskuti pri metodoj kaj rimedoj estis iom makabra, ĉar ĉe la kolegio ni mem neniam akiris anatomiajn specimenojn.
Kiam la kadavrejo pruviĝis esti maladekvata, du lokaj nigruloj prizorgis tiun aferon, kaj ilin oni malofte demandis pri io ajn.
Ŭest tiutempe estis malgranda, maldika, okulvitra junulo kun delikata aspekto, flava hararo, palbluaj okuloj, kaj mola voĉo, kaj aŭdi lin pridiskuti la relativajn avantaĝojn de la Tombejo de Kristkirko kaj la malriĉula tombejo estis tre stranga.
Ni finfine elektis la malriĉulan tombejon, ĉar preskaŭ ĉiu mortintaĵo en Kristkirko estis balzamita; tio estis kompreneble ruiniga por la esploroj de Ŭest.

Mi nun estis lia aktiva kaj ensorĉita helpanto, kaj helpis lin fari ĉiujn liajn decidojn, ne nur pri la fonto de korpoj sed ankaŭ pri taŭga loko por nia abomena laboro.
Mi mem proponis la dezertitan farmdomon de Ĉapman preter Gresejo-Monteto, kie ni aranĝis sur la teretaĝo operaciejon kaj laboratorion, ĉiu kun malhelaj kurtenoj por kaŝi niajn noktomezajn agaĵojn.
La domo estis malproksima de iu ajn vojo, kaj nevidebla de aliaj domoj, tamen zorgoj ja necesis; ĉar onidiroj pri strangaj lumoj, startitaj de hazardaj noktaj vagantoj, rapide alportus katastrofon al nia entrepreno.
Ni konsentis nomi la tutan aferon kiel kemia laboratorio, se malkovro okazus.
Iom post iom ni ekipis nian sinistran sciencejon kun materialoj, aŭ aĉetitaj el Bostono aŭ kviete depruntitaj el la kolegio—materialoj zorge faritaj nerekoneblaj, krom je la sperta okulo—kaj akiris ŝpatojn kaj pikilojn por la multaj enterigoj, kiujn ni devos fari en la kelo.
Ĉe la kolegio ni uzis forbrulilon, sed tiu aparato estis tro multekosta por nia malpermesita laboratorio.
Korpoj ĉiam estis ĝenoj—eĉ la malgrandaj korpoj de kavioj de la malgrandaj kaŝaj eksperimentoj, kiujn ni faris en la ĉambro de Ŭest ĉe la pensiono.

Ni atentis la lokajn mortavizojn kiel kadavromanĝuloj, ĉar ni bezonis niajn specimenojn havi apartajn kvalitojn.
Ni volis kadavroj enterigitaj baldaŭ post morto kaj sen arte\-farita kon\-servo; prefere sen mis\-formiga mal\-sano, kaj certe kun ĉiuj organoj ĉeestantaj.
Viktimoj de akcidentoj estis nia plej bona espero.
Dum multaj semajnoj ni ne aŭdis pri io ajn taŭga; kvankam ni parolis kun kadavrejaj kaj hospitalaj aŭtoritatoj, ŝajne pro la kolegio, tiel ofte kiel ni povis sen kaŭzi suspekton.
Ni trovis, ke la kolegio havis la unuan elekton en ĉiu kazo, do ni eble necesos resti en Arkamo dum la somero, kiam nur la limigitaj someraj kursoj okazis.
Fine, tamen, bonŝanco favoris nin; ĉar unu tagon ni aŭdis pri preskaŭ ideala kazo en la malriĉula tombejo; fortika juna laboristo, dronita nur la matenon antaŭe en la Lageto de Sumner, kaj enterigita je kosto de la bankkonto de la urbo, sen prokrasto aŭ balzamiĝo.
Tiun posttagmezon ni trovis la freŝan tombon, kaj decidis komenci laboron nelonge post noktomezo.

Naŭzigan taskon ni entreprenis dum la malhelaj postnoktomezaj horoj, kvankam ni tiutempe mankis la apartan hororon de tombejoj, kiun postea sperto alportos al ni.
Ni portis ŝpatojn kaj fokusitajn naftolampojn, ĉar kvankam elektrajn poŝlampojn jam tiutempe fabrikis, tiuj ne estis tiom kontentigaj, kiom la nuntempa volframaj aparatoj.
La elfosado estis malrapida kaj malnobla—tio estus makabre poezia se ni estus artistoj anstataŭ sciencistoj—kaj ni estis ĝojaj, kiam niaj ŝpatoj ekfrapis lignon.
Kiam la pina ĉerko estis tute malkovrita, Ŭest rapide malsupreniris kaj forigis la kovrilon, eltirante kaj subtenante la enhavon.
Mi etendis min malsupren kaj eltiris la enhavon el la tombo, kaj tiam ni forte kunlaboris por restarigi la lokon al ĝia antaŭa aspekto.
La afero iome nervozigis nin, aparte kaŭze de la rigida formo kaj senviva vizaĝo de nia unua trofeo, sed ni sukcesis forigi ĉiujn signojn de nia vizito.
Kiam ni delikate remetis la lastan ŝovelilplenon da tero, ni enmetis la specimeno en tolan sakon kaj ekvojaĝis al la malnova domo de Ĉapman preter Gresejo-Monteto.

Sur improvizita dissekcia tablo en la malnova farmdomo, sub la lumo de potenca acetilena lampo, la specimeno ne aspektis tre fantome.
Ĝi antaŭe estis fortika kaj ŝajne neimagema junulo de sana kaj ordinara tipo—havanta grandan korpon, grizan okulojn, kaj brunan hararon—sana besto sen psikologiaj subtilaĵoj, kaj supozeble havanta vivoprocezojn de la plej simpla kaj plej sana tipo.
Nun, kun la okuloj fermitaj, ĝi aspektis pli dormante ol morte; sed la sperta testo de mia amiko baldaŭ lasis neniun dubon pri tio.
Ni finfine havis tion, kion Ŭest ĉiam deziris—veran mortinton de la ideala tipo, preta por la solvaĵo preparita laŭ la plej zorgaj kalkuloj kaj teorioj por homa uzo.
Nia streĉo iĝis tre granda.
Ni sciis, ke estas apenaŭa ŝanco por io ajn simila al plena sukceso, kaj ne povis eviti hidajn timojn pri eblaj groteskaj rezultoj de parta reanimado.
Aparte ni maltrankviliĝis pri la menso kaj la impulsoj de la kreaĵo, ĉar dum la tempo post morto, iuj el la pli delikataj cerbaj ĉeloj povus suferi degeneradon.
Mi mem ankoraŭ tenis iujn strangajn ideojn pri la tradicia “animo” de homo, kaj sentis miron pri la sekretoj, kiujn povus rakonti iu revenanta el la mortintoj.
Mi scivolis, kiajn vidaĵojn ĉi tiu trankvila junulo povus vidi en la neatingeblaj mondoj, kaj kion li povus rakonti, se plene restarigus al vivo.
Sed mia scivolo ne estis superforta, ĉar plejparte mi kunhavis la materialismon de mia amiko.
Li estis pli trankvila ol mi, kiam li enpuŝis grandan kvanton da sia fluido en vejnon de la brako de la korpo, tuj ligante la incizaĵon sekure.

La atendo estis makabra, sed Ŭest neniam ŝanceliĝis.
Iufoje li aplikis sian stetoskopon al la specimeno, kaj stoike akceptis la negativajn rezultojn.
Post ĉirkaŭ tri kvaronoj de horo sen eĉ la plej malgranda signo de vivo, li elrevige deklaris la solvaĵon neadekvata, sed decidis maksimumigi sian oportunon kaj provi unu ŝanĝon en la medikamento antaŭ ol forĵeti sian makabran premion.
Tiun posttagmezon ni fosis tombon en la kelo, kaj devus plenigi ĝin antaŭ tagiĝo—ĉar kvankam ni fiksis seruron al la domo, ni volis eviti eĉ la plej malproksiman riskon de makabra malkovrado.
Krome, la korpo ne estus eĉ proksimume freŝa la venontan nokton.
Do, portante la solan acetilenan lampon en la apudan laboratorion, ni lasis nian silentan gaston sur la slabo en la mallumo, kaj dediĉis ĉiom da nia energio al miksi novan solvaĵon; la pezado kaj mezurado estis sub la superrigardado de Ŭest kun preskaŭ fanatika zorgo.

La terura okazintaĵo estis tre subita, kaj tute neatendita.
Mi estis verŝanta ion el unu provtubo en alian, kaj Ŭest laboris kun la alkohola brulilo, kiu devis anstataŭi Bunsenan brulilon en ĉi tiu sengasa konstruaĵo, kiam el la tutmalluma ĉambro, kiun ni lasis, krevis la plej konsterna kaj demona sinsekvo de krioj, kiujn iu el ni iam aŭdis.
La ĥaoso de tiu infera sono ne estus pli neparolebla, se la foso de infero mem malfermiĝus por liberigi la agonion de la damnitoj, ĉar per unu neimagebla kakofonio, koncentriĝis ĉio de la tuta ĉiela teruro kaj kontraŭnatura malespero de animata naturo.
Homa ne povis esti tio—homo ne povas fari tiajn sonojn—kaj senpense pri nia ĵusa okupo aŭ ties ebla malkovro, kaj Ŭest kaj mi eksaltis al la plej proksima fenestro kiel frenezigitaj bestoj; renversante tubojn, lampon, kaj retortojn, kaj saltante freneze en la stelitan abismon de la kampara nokto.
Mi pensas, ke ni mem kriegis dum ni stumblis freneze urben, sed kiam ni atingis la periferion, ni almetis ŝajnon de aplombo—nur sufiĉe por ŝajni kiel malfruaj festantoj piediraĉantaj hejmen de diboĉaĵo.

Ni ne disiĝis, sed sukcesis atingi la ĉambron de Ŭest, kie ni flustris kun la gaso brulanta ĝis la tagiĝo.
Antaŭ tiam, ni iomete trankviligis nin per raciaj teorioj kaj planoj por esplorado, por ke ni povu dormi tra la tago—kun klasoj neglektitaj.
Sed tiun vesperon du artikoloj en la gazeto, tute neparencaj, denove faris dormon neeblan por ni.
La malnova dezertita domo de Ĉapman nekompreneble brulis al amorfa amaso el cindroj; tion ni povis kompreni pro la renversita lampo.
Kaj ankaŭ, io provis perturbi novan tombon en la malriĉula tombejo, kvazaŭ per senutila kaj senŝpata ungado en la tero.
Tion ni ne povis kompreni, ĉar ni tre zorge ebenigis la teron.

Kaj dum dek sep jaroj post tio, Ŭest ofte time retrorigardis, kaj plendis pri imagitaj sonoj de paŝoj malantaŭ li.
Nun li estas malaperita.
