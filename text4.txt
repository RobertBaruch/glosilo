La kriego de mortinta viro donis al mi la akutan aldonitan hororon pri D-ro Herberto Ŭest, kiu turmentis la lastajn jarojn de nia kamaradeco.
Nature, tia afero kiel la kriego de mortinta viro devus doni hororon, ĉar tio evidente ne estas plaĉa aŭ ordinara okazo; sed mi kutimis al similaj spertoj, konsekvence suferis ĉi-tiuokaze nur pro unu aparta cirkonstanco.
Kaj, kiel mi implicis, ne pro la mortinta viro mem mi iĝis tima.

Herberto Ŭest, kies kunlaboranto kaj asistanto mi estis, posedis sciencajn interesojn multe pli ol la kutima rutino de vilaĝa kuracisto.
Tio estis la kialo, kiam establante sian praktikejon en Boltono, li elektis izolitan domon proksime al la enterigejo de la senhavuloj.
Mallonge kaj malmilde dirite, la sola absorba intereso de Ŭest estis sekreta studo pri la fenomenoj de vivo kaj ĝia ĉesigo, kio alkondukos lin al la reanimado de la mortintoj per injektoj de ekscitanta solvaĵo.
Tiu makabra eksperimentado necesigis konstantan provizon de tre freŝaj homaj korpoj; tre freŝaj ĉar eĉ la plej malgranda putrado neripareble damaĝos la cerb-strukturon, kaj homaj ĉar ni eltrovis, ke la solvaĵo devis esti malsame preparita por malsamaj tipoj de organismoj.
Dekoj da kunikloj kaj kobajoj estis mortigitaj kaj traktitaj, sed ilia uzo rezultigi nenion.
Ŭest neniam tute sukcesis ĉar li neniam povis akiri sufiĉe freŝan kadavron.
Tio, kion li volis, estis korpoj, el kiuj la viv-povo nur ĵus foriris; korpoj kun ĉiu ĉelo sendifektita kaj kapabla reakiri la impulson al la modon de movado nomata vivo.
Ni esperis, ke tia dua kaj artefarita vivo povos fariĝi senfina per ripetadoj de la injekto, sed ni lernis, ke ordinara natura vivo ne reagos al tiu ago.
Por establi artefaritan movadon, natura vivo devas esti estingita—la specimenoj devas esti tre freŝaj, sed vere mortintaj.

La grandioza serĉo komenciĝis kiam Ŭest kaj mi estis studentoj ĉe la Medicina Fakultato de universitato Miskatoniko en Arkamo, detale ekscie la tute mekanikan naturon de vivo.
Tio okazis antaŭ sep jaroj, sed Ŭest nun aspektis aĝe apenaŭ pli unu tago—li estis malgranda, blonda, glat-razita, mola voĉa, kaj portante okulvitrojn, kun nur okaza fulmo el malvarma blua okulo por montri la malmoliĝon kaj kreskantan fanatikecon de sia karaktero sub la premo de liaj teruraj esploroj.
Niaj spertoj ofte estis ekstreme abomenaj; la rezultoj de difekta reanimado, kiam amasoj de tombeja karno estis stimulitaj al malsana, nenatura kaj sencerba movado per diversaj modifaĵoj de la viv-dona solvaĵo.

Unu aĉaĵo eldiris nervo-ŝirantan kriegon; alia altigis sin perforte, batis ambaŭ nin en senkonsciecon, kaj amoke kuris en ŝoka maniero antaŭ ol ĝi povas esti metita en karcero de psikiatria hospitalo; kaj alia, abomena Afrikana monstraĵo, elfosis sin per ungoj el sia malprofunda tombo kaj agis ion neparoleblan—Ŭest devis mortpafi tiun aĉaĵon.
Ni ne povis akiri korpojn sufiĉe freŝajn por montri ian ajn signon de racio post reanimado, do ni neeviteble kreis nenomeblajn hororaĵojn.
Estis maltrankvilige pensi, ke unu, eble du, el niaj monstroj ankoraŭ vivis—tiu penso obsede persekutis nin, ĝis fine Ŭest malaperis sub teruraj cirkonstancoj.
Sed en la tempo de la kriego en la kelo-laboratorio de la izolita dometo en Boltono, niaj timoj estis malpli ol nia anksio pri akiri ekstreme freŝajn specimenojn.
Ŭest estis pli avida ol mi, tiel ke preskaŭ ŝajnis al mi, ke li duon-avide rigardis ajnan tre sanan vivantan korp-formon.

En julio, 1910, la malbona feliĉo pri specimenoj komencis ŝanĝiĝi.
Mi estis en longa vizito al miaj gepatroj en Ilinojso, kaj, reveninte, trovis Ŭest en stato de eksterordinara ĝojo.
Li ekscite rakontis al mi, ke li plej probable solvis la problemon pri freŝeco per aliro el tute nova direkto—tiu estis de artefarita konservado.
Mi sciis, ke li laboris pri nova kaj tre neordinara balzamiĝa miksturo, kaj mi ne supriziĝis, ke ĝi bone sukcesis; sed ĝis li klarigis la detalojn, mi estis iom konfuzita pri kiamaniere tia miksturo povos helpi nian laboron, ĉar la malfavora malfreŝeco de la specimenoj estis ĉefe kaŭze de la malfruo antaŭ ol ni akiris ilin.
Tion, mi nun vidis, Ŭest klare rekonis; kreante sian balzamiĝan miksturon por estonta anstataŭ tuja uzo, kaj fidante sorton por denove provizi iun tre lastatempan kaj neenteritan kadavron, kiel sorto agis antaŭ jaroj, kiam ni akiris la nigrulon mortigitan en la Boltona matĉo.
Finfine, sorto estis afabla, tiel ke ĉi-foje en la sekreta kelo-laboratorio kuŝis kadavro, kies putrado ne povis eĉ komenciĝi.
Kio okazus sub reanimado, kaj ĉu ni povis esperi revivigi la menson kaj racion, Ŭest ne kuraĝis antaŭdiri.
La eksperimento estos mejloŝtono en niaj studoj, kaj li konservis la novan korpon ĝis mia reveno, por ke ambaŭ partumu la spektaklon en kutima modo.

Ŭest rakontis al mi, kiel li akiris la specimenon.
Ĝi estis energia viro; bone vestita fremdulo ĵus elirinta el la trajno survoje por fari negocon kun la Glatdrap-Muelejoj de Boltono.
La promenado tra la urbo estis longa, kaj ĝis la tempo kiam la vojaĝanto paŭzis ĉe nia dometo por demandi la vojon al la fabrikoj, lia koro estis tre troŝarĝita.
Li rifuzis stimulanton kaj subite mortis nur momenton poste.
La korpo, kiel oni povis supozi, ŝajnis al Ŭest kiel donaco sendita el Paradizo.
Dum sia mallonga konversacio, la fremdulo bone klarigis, ke li estas nekonata en Boltono, kaj serĉo en liaj poŝoj poste malkaŝis, ke li nomiĝis Roberto Levit el Sankta Luiso, ŝajne sen familio por tuj fari enketojn pri lia malapero.
Se tiu viro ne povos esti revivigita, neniu scios pri nia eksperimento.
Ni enterigis niajn materialojn en densa strio de arbaro inter la domo kaj la enterigejo de la senhavuloj.\footnote{Even in the original typed script held by Brown University, this seemingly inexplicable sentence is present. Lovecraft, H. P. (Howard Phillips), ``Herbert West - Reanimator'' {\it Howard P. Lovecraft collection.} Brown Digital Repository. Brown University Library. \href{https://repository.library.brown.edu/studio/item/bdr:425242/}{Link}.}
Se, aliflanke, li povos esti revivigita, nia famo estos elstare kaj eterne establita.
Do senprokraste Ŭest injektis en la pojnon de la korpo la miksturon, kiu konservos ĝin freŝa por uzado post mia alveno.
La afero de la supozeble malforta koro, kiu laŭ mi endanĝerigis la sukceson de nia eksperimento, ne aspektis multe ĝeni Ŭest.
Li esperis finfine akiri tion, kion li neniam antaŭe akiris—denove ekflamigitan fajreron da racio kaj eble normalan, vivantan kreiton.

Do la nokton de la 18-a de julio, 1910, Herberto Ŭest kaj mi staris en la kelo-laboratorio kaj rigardis blankan, silentan figuron sub la blindiga arklumo.
La balzamiĝa miksturo funkciis nekredeble bone, kaj dum mi fascinite rigardis la fortikan korp-framon, kiu kuŝis du semajnojn sen rigidiĝi, mi sentis la bezonon peti certecon de Ŭest, ke la aĉaĵo vere estis mortita.
Tion li donis sufiĉe facile; memorigante min, ke oni devas nepre neniam uzi la reanimadan solvaĵon sen zorgaj testoj pri viveco, ĉar ĝi ne povus havi ian ajn efikon se io ajn el la originala viv-povo ĉeestus.
Dum Ŭest faris preparantajn ŝtupojn, min impresis la vasta komplikeco de la nova eksperimento; komplikeco tiom vasta, ke li povis fidi neniun manon malpli delikatan ol la sia.
Malpermesante al mi tuŝi la korpon, li unue injektis drogon en la pojnon ĝuste apud la loko, kie lia nadlo trapikis, kiam injektante la balzamiĝan miksturon.
Tio, li diris, estis por neŭtraligi la miksturon kaj liberigi la sistemon al normala malstreĉeco por ke la reanimada solvaĵo povos libere funkcii kiam injektita.
Iom poste, kiam ŝanĝo kaj milda tremo aspektis afekcii la mortintajn membrojn, Ŭest perforte puŝis objekton kiel kapkusenon sur la konvulsiantan vizaĝon, ne forprenante ĝin ĝis la kadavro aspektis trankvila kaj preta por nia klopodo reanimadi.
La pala entuziasmulo nun aplikis malmultajn lastajn mallongajn testojn por absoluta senviveco, retiris sin kontente, kaj finfine injektis en la maldekstran brakon ekzakte mezuritan kvanton de la viv-dona eliksiro, preparita dum la posttagmezo kun pli granda zorgo ol ni faris ekde niaj universitataj tagoj, kiam niaj sukcesoj estis novaj kaj esplorantaj.
Mi ne povas esprimi la sovaĝan, senspiran streĉon, kun kiu ni atendis rezultojn pri tiu unua vere freŝa specimeno—la unua, kiun ni povis racie antaŭvidi malfermi ĝiajn lipojn en racia parolo, eble por rakonti pri tio, kion ĝi vidis preter la nesondebla abismo.

Ŭest estis materialisto, nekredante la animon kaj atribuante ĉiujn funkciojn de konscio al korpaj fenomenoj; sekve li serĉis neniun revelacion de teruraj sekretoj el abismoj kaj kavernoj preter la barilo de morto.
Mi ne tute malkonsentis kun li teorie, tamen tenis neklarajn instinktajn spurojn de la primitiva kredo de miaj prapatroj; tiel ke mi ne povis ne rigardi la kadavron kun iom da miro kaj terura atendado.
Krome—mi ne povis forigi el mia memoro tiun teruran, nehoman kriegon, kiun ni aŭdis en la nokto, kiam ni provis nian unuan eksperimenton en la dezertita farmdomo en Arkamo.

Tre malmulte da tempo pasis antaŭ ol mi vidis, ke la provo ne estos absoluta malsukceso.
Iom da koloro venis al vangoj ĝis nun blankaj kiel kreto, kaj disvastiĝis sub la strange abunda stoplo de sabla-kolora barbo.
Ŭest, kiu havis sian manon sur la pulso de la maldekstra pojno, subite kapjesis signife; kaj preskaŭ samtempe nebulo aperis sur la spegulo klinita super la buŝo de la korpo.
Sekvis kelkaj spasmaj muskolaj movaĵoj, kaj tiam aŭdebla spirado kaj videbla movado de la brusto.
Mi rigardis la fermitajn palpebrojn, kaj pensis, ke mi detektis tremadon.
Tiam la palpebroj malfermiĝis, montrante okulojn, kiuj estis grizaj, trankvilaj, kaj vivaj, sed ankoraŭ neinteligentaj kaj eĉ ne scivolaj.

Post momento de fantazia kaprico, mi flustris demandojn al la ruĝiĝantaj oreloj; demandoj pri aliaj mondoj, de kiuj la memoro povis ankoraŭ ĉeesti.
Postea teruro forpelis ilin el mia menso, sed mi pensas, ke la lasta, kiun mi ripetis, estis: “Kie vi estis?”
Mi ankoraŭ ne scias, ĉu mi estis respondita aŭ ne, ĉar neniu sono venis el la belforma buŝo; sed mi ja scias, ke en tiu momento mi firme pensis, ke la maldikaj lipoj moviĝis silente, formante silabojn, kiujn mi donus vortojn kiel “nur nun”, se tiu frazo havus ian sencon aŭ signifon.
En tiu momento, kiel mi diras, mi estis ravita pro la konvinko, ke la unu granda celo estis atingita; kaj ke por la unua fojo reanimita kadavro eldiris klarajn vortojn pelitajn de reala racio.
En la sekva momento estis neniu dubo pri la triumfo; neniu dubo, ke la solvaĵo vere plenumis, almenaŭ provizore, sian plenan mision restarigi racian kaj bone paroleman vivon al la mortinto.
Sed en tiu triumfo venis al mi la plej granda el ĉiuj hororoj—ne hororo pri la aĉaĵo, kiu parolis, sed pri la ago, kiun mi atestis, kaj la ago de la viro, kun kiu miaj profesiaj sortoj estis kunligitaj.

Ĉar tiu tre freŝa korpo, finfine tordiĝanta en plenan kaj teruran konscion kun okuloj dilatitaj pro la memoro de sia lasta sceno en la mondo, ĵetis siajn frenezajn manojn pro viv-aŭ-morta lukto kontraŭ la aero; kaj subite kolapsante en duan kaj finan disfalon, el kiu ne povus esti reveno, ĝi ekkriis la krion, kiu resonos eterne en mia doloranta cerbo:

“Help! For de mi, vi malbenita eta blondula diablo—forportu tiun damnitan nadlon de mi!”
