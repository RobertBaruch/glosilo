https://archive.org/details/WeirdTalesV05N05192505/page/n27/mode/2up

La Muziko de Eriko Zann
verkita de H. P. Lovecraft
unua eldonita en The National Amateur (Mar 1922, v44 no4, pp 38-40)

Mi ekzaminis mapojn de la urbo kun la plej granda zorgo, sed mi neniam denove trovis la Straton Auseil [Ozej]. Tiuj mapoj ne estis ekskluzive modernaj mapoj, ĉar mi sciis, ke nomoj ŝanĝiĝas. Kontraŭe, mi profunde traserĉis ĉiujn antikvaĵojn de la loko; kaj persone esploris ĉiun regionon kun iu ajn nomo, kiu iel ajn povis respondi al la strato, kiun mi sciis kiel la Straton Auseil. Sed malgraŭ ĉio, kion mi faris, la humiliganta fakto restas, ke mi ne povas trovi la domon, la straton, aŭ eĉ la areon, kie, dum la lastaj monatoj de mia malriĉa vivo kiel studento de metafiziko ĉe la universitato, mi aŭdis la muzikon de Eriko Zann.

Ke mia memoro estas difektita, ne surprizas min; ĉar mia sano, korpa kaj mensa, estis grave perturbita dum la tempo de mia loĝado en la Strato Auseil, kaj mi rememoras, ke mi gastigis neniun el miaj malmultaj konatoj tie. Sed ke mi ne povas denove trovi la lokon, estas kaj unika kaj konfuza; ĉar ĝi estis duonhoron da piedirado de la universitato kaj estis distingita per strangaĵoj, kiuj apenaŭ povus forgesiĝi de iu ajn, kiu vizitus la lokon. Mi neniam renkontis homon, kiu vidis la Straton Auseil.

La Strato Auseil transpasis malhelan riveron, kiu estis limigita de krutaj stokejoj el brikoj kaj malpuraj fenestroj, kaj estis transpasita de pezega ponto el malhela ŝtono. Ĉiam estis ombre laŭ tiu rivero, kvazaŭ la fumo de la proksimaj fabrikoj ĉiam elbaris la sunon. La rivero ankaŭ estis malbonodora pro teruraj odoraĉoj, kiujn mi neniam ie ajn flaris, kaj kiuj iun tagon povus helpi min trovi ĝin, ĉar mi tuj rekonus ilin. Preter la ponto estis malvastaj stratoj kun reloj, kaj pavimitaj per rondaj ŝtonoj; kaj tiam venis la suprenirado, unue milda, sed treege kruta kiam oni atingis la Straton Auseil.

Mi neniam vidis iun ajn straton tiel malvastan kaj krutan kiel la Strato Auseil. Ĝi estis preskaŭ klifo, fermita kontraŭ ĉiuj veturiloj, havanta en kelkaj lokoj ŝtuparojn, kaj finiĝanta en la supro per alta hederita muro. Ĝia pavimo estis neregula, kelkloke el ŝtonaj slaboj, kelkloke el rondaj ŝtonoj, kaj kelkloke el malkovrita tero kun malforta verdgriza vegetalaro. La domoj estis altaj, kun pintitaj tegmentoj, treege malnovaj, kaj freneze kliniĝantaj posten, antaŭen, kaj flanken. Fojfoje kontraŭa paro, ambaŭ kliniĝantaj antaŭen, preskaŭ renkontiĝis trans la strato kiel arkaĵo; kaj certe ili forbaris de la suba tero la plej parton el la lumo. Estis supre kelkaj pontoj de domo al alia trans la strato.

La loĝantoj de tiu strato strange impresis min. Unue mi pensis la kaŭzon esti, ke ili ĉiuj estis silentaj kaj malparolemaj; sed poste mi decidis la kaŭzon esti, ke ili ĉiuj estis tre aĝaj. Mi ne sciis, kiel mi venis loĝi en tia strato, sed mi ne estis mi mem kiam mi transloĝiĝis tien. Mi estis loĝinta en multaj malriĉaj lokoj, ĉiam eviktita pro manko de mono; ĝis finfine mi venis al tiu malstabila domo sur la Strato Auseil, proprumita de la paralizulo Blandot. Tio estis la tria domo de la supro de la strato, kaj je multo estis la plej alta el ili ĉiuj.

Mia loĝejo estis en la kvina etaĝo; la sola loĝata loĝejo tie, ĉar la domo estis preskaŭ malplena. La nokton de mia alveno mi aŭdis strangan muzikon de la pinta mansardo supre, kaj la sekvan tagon mi demandis la maljunan Blandot pri tio. Li diris al mi, ke tio estis maljuna germana vjolisto, stranga muta viro, kiu skribis sian nomon kiel Eriko Zann, kaj kiu ĉiun vesperon ludis en amatora teatra orkestro; aldonante, ke la emo de Zann ludi dum la nokto post lia reveno de la teatro estis la kialo, por kiu li elektis ĉi tiun altan kaj izolitan mansardan loĝejon, kies sola gabla fenestro estis la nura punkto en la strato, de kie oni povas rigardi super la finmuron al la pretera deklivaĵo kaj panoramo.

De tiam, mi aŭdis Zann ĉiunokte, kaj kvankam li malhelpis min dormi, mi obsediĝis de la strangeco de lia muziko. Malgraŭ scii malmulton de la arto, mi certis, ke nenio el liaj harmonioj iel ajn rilatis al muziko, kiun mi antaŭe aŭdis; kaj konkludis, ke li estis komponisto de treege originala genio. Ju pli longe mi aŭskultis, des pli mi fasciniĝis, ĝis post semajno mi decidis konatiĝi kun la maljuna viro.

Unu nokton, kiam li revenis de sia laboro, mi renkontis Zann en la koridoro kaj diris al li, ke mi volus koni lin kaj kunesti kun li, kiam li ludos. Li estis eta, maldika, kurbita viro, kun malluksaj vestaĵoj, bluaj okuloj, groteska satirusosimila vizaĝo, kaj preskaŭ kalva kapo; kaj per miaj unuaj vortoj li ŝajnis ambaŭ kolerita kaj timita. Tamen mia evidenta amikeco fine moligis lin; kaj li malgracie gestis al mi sekvi lin supren sur la malhela, kraketanta, kaj malstabila ŝtuparo al la mansardo. Lia ĉambro, unu el nur du en la krute pintita mansardo, estis ĉe la okcidenta flanko, al la alta muro, kiu faris la supran finon de la strato. Ĝia areo estis tre granda, kaj ŝajnis eĉ pli granda pro ĝia eksterordinara nudeco kaj neglektiteco. Rilate al mebloj, estis nur maldika fera lito, malpura lavopelvo, eta tablo, granda libroŝranko, fera muzikstablo, kaj tri malmodernaj seĝoj. Notoj estis malorde staplitaj sur la planko. La muroj estis el nuda tabulo, kaj supozeble neniam koniĝis kun gipso; kaj la abundo de polvo kaj araneaĵoj aspektigis la lokon pli dezertan ol loĝatan. Evidente la beleco en la mondo de Eriko Zann kuŝis en iu fora kosmo de la imagpovo.

Gestante al mi, ke mi sidiĝu, la muta viro fermis la pordon, turnis la grandan lignan riglilon, kaj flamigis kandelon por aldoni al tiu, kiun li portis. Nun li elprenis sian vjolon el ĝia tineomanĝita kovro, kaj prenante ĝin, sidiĝis en la malplej malkomfortan el la seĝoj. Li ne uzis la muzikstablon, sed proponante neniun alternativon kaj ludante el memoro, ensorĉis min dum pli ol horo per muzikaĵoj, kiujn mi neniam ajn aŭdis; muzikaĵoj, kiujn li mem devis elpensi. Priskribi ilian ekzaktan naturon estis neeble al iu, kiu ne konas muzikon. Ili estis ia fugo, kun rikuraj pasaĵoj de la plej atentokapta kvalito, sed al mi estis rimarkeblaj pro la manko de iu ajn el la strangaj notoj, kiujn mi subaŭdis de mia ĉambro sube en aliaj okazoj.

Tiujn obsedigantajn notojn mi rememoris, kaj ofte malfidele zumkantis ilin kaj fajfis ilin al mi; tial, kiam la ludisto finfine demetis sian arĉon, mi demandis lin, ĉu li ludus iun el ili. Dum mi komencis mian demandon, la sulkita satirusosimila vizaĝo perdis la seninteresitan kvietecon, kiun ĝi havis dum la ludado, kaj montris la saman kuriozan miksaĵon de kolero kaj timo, kiun mi rimarkis, kiam mi unue aliris al la maljuna viro. Dum momento, mi pensis pri la uzo de persvado, konsiderante iome pase la kapricojn de senileco; kaj eĉ provis veki la pli strangan humoron de mia gastiganto per la fajfado de iu el la muzikaĵoj, kiujn mi aŭdis la lastan nokton. Sed mi ne sekvis tiun agmanieron pli ol momenton; ĉar kiam la muta muzikisto rekonis la fajfitan muzikaĵon, lia vizaĝo subite iĝis distordita de esprimo tute neanalizebla, kaj lia longa, malvarma, osta dekstra mano etendiĝis por stopi mian buŝon kaj silentigi la krudan imitadon. Dum li faris tion, li plue elmontris sian bizarecon per tremerita ekrigardo al la sola kurtenita fenestro, kvazaŭ timante iun invadulon—ekrigardo duoble absurda, ĉar la mansardo staris alta kaj neatingebla super ĉiuj el la proksimaj tegmentoj, kaj tiu fenestro estis la nura loko sur la kruta strato, kiel la pordisto diris al mi, de kiu oni povis vidi super la muro ĉe la supro.

La ekrigardo de la maljunulo rememorigis min pri la rimarko de Blandot, kaj kun ia kapriko mi sentis deziron rigardi trans la vastan kaj kapturnigan panoramon de lunlumitaj tegmentoj kaj urbaj lumoj preter la supro de la monteto, kiun el ĉiuj loĝantoj en la Strato Auseil nur ĉi tiu kurba musikisto povis vidi. Mi movis min al la fenestro kaj estis tironta la senkarakterajn kurtenojn flanken, kiam, kun timanta furiozo eĉ pli granda ol antaŭe, la muta loĝanto ekprenis min; ĉifoje kapgestante al la pordo dum li nerve penis tiri min tien per ambaŭ manoj. Nun, sentante plenan abomenon al mia gastiganto, mi komandis lin malteni min, kaj diris al li, ke mi tuj foriros. Lia teno malfortiĝis, kaj kiam li vidis mian abomenon kaj ofendiĝon, lia propra kolero ŝajnis kvietiĝi. Li fortigis sian malfortiĝantan tenon, sed ĉifoje amikmaniere; tirante min en seĝon, tiam, kun aspekto de sopiro, transiris al la malordita tablo, kie li skribis multajn vortojn per krajono en la klopoda franca de fremdulo.

La noto, kiun li finfine donis al mi estis peto por tolereco kaj pardono. Zann diris, ke li estis maljuna, soleca, kaj afliktita de strangaj timoj kaj nervaj malsanoj rilataj al lia muziko kaj aliaj aferoj. Li ĝuis mian aŭdadon de sia muziko, kaj deziris, ke mi ankoraŭfoje vizitus lin kaj ne kontraŭus liajn strangaĵojn. Sed li ne povis ludi al alia liajn bizarajn harmoniojn, kaj ne povis elteni aŭdi ilin de alia; nek povis elteni, ke iu tuŝus ion en lia ĉambro. Li ne sciis, ĝis nia konversacio en la koridoro, ke mi povis senintence aŭdi lian ludadon en mia ĉambro, kaj nun demandis min, ĉu mi aranĝus kun Blandot, ke mi havus pli malaltan ĉambron, kie mi ne povus nokte aŭdi lin. Li skribis, ke li pagus la luan diferencon.

Dum mi sidis tie, deĉifrante la aĉan francan, mi sentis min pli indulgema al la maljunulo. Li estis viktimo de fizika kaj nerva sufero, kiel ankaŭ mi; kaj mia metafizika studado instruis al mi bonkorecon. En la silento venis malforta sono de la fenestro—la kovrilo devis klaki per la nokta vento—kaj ial mi eksaltis preskaŭ tiel violente kiel Eriko Zann. Do kiam mi finis la legadon, mi manpremis mian gastiganton, kaj eliris kiel amiko. La sekvan tagon, Blandot donis al mi pli multekostan ĉambron en la tria etaĝo, inter la apartamento de aĝa monpruntisto kaj la ĉambro de respektinda remburisto. Neniu loĝis en la kvara etaĝo.

Postnelonge mi malkovris, ke la emo de Zann al mia kuneco ne estis tiel granda kiel ĝi ŝajnis kiam li estis persvadanta min transloĝiĝi el la kvina etaĝo. Li ne petis min viziti lin, kaj kiam mi ja vizitis lin, li ŝajnis malkvieta kaj ludis maleme. Tio okazis ĉiam dum la nokto—dum la tago, li dormis, kaj gastigus neniun. Mia ŝato por li ne kreskis, tamen la mansardo kaj la stranga muziko ŝajnis sentigi al mi strangan fascinon. Mi havis kuriozan deziron rigardi el tiu fenestro, super la muro kaj laŭ la nevidebla deklivaĵo, al la brilantaj tegmentoj kaj spajroj, kiuj devis kuŝi dissternitaj tie. Unufoje mi supreniris al la mansardo dum la teatraj horoj, kiam Zann forestis, sed la pordo estis ŝlosita.

Kion mi sukcesis fari, estis senintence aŭdi la noktan ludadon de la muta maljunulo. Unue mi piedpintis supren al mia antaŭa kvina etaĝo, sekve mi sufiĉe aŭdaciĝis grimpi la finan kraketantan ŝtuparon al la pintita mansardo. Tie, en la malvasta koridoro, ekster la riglita pordo kun la kovrita ŝlosiltruo, mi ofte aŭdis sonojn, kiuj plenigis min per nedifinebla timo—la timo de nebula miro kaj kaŝanta mistero. Tio ne estis ĉar la sonoj estis hidaj, ĉar tiuj ne estis tiaj; sed ili havis vibrojn, kiuj sugestis iun, kiu ne estis de ĉi tiu mondo, kaj kelkfoje ili havis simfonian econ, kiun mi baldaŭ povis kredi produkteblan de nur unu ludisto. Certe, Eriko Zann estis genio de senbrida povo. Dum pasis la semajnoj, la ludado iĝis pli senbrida, kaj la maljuna muzikisto akiris pliigitan konsumiĝon kaj sekretemon, kiujn vidi sentigis kompaton. Nun li rifuzis iam ajn enlasi min, kaj evitis min kiam ajn ni renkontiĝis en la ŝtuparo.

Tiam, unu nokton, dum mi aŭskultis ĉe la pordo, mi aŭdis la akutan kriadon de la vjolo kreski en kaosan babiladon de sono; pandemonion, kiu dubigus mian propran malstabilan mensan sanon, se ne estus veninta el malantaŭ tiu ŝlosita pordo, kompatindan pruvon, ke la hororo estis reala—la teruran, senverban krion, kiun nur mutulo povas fari, kaj kiu kreskas nur dum tempo de la plej terura timo aŭ doloro. Mi ripete frapis ĉe la pordo, sed ricevis neniun respondon. Poste mi atendis en la nigra koridoro, tremetante per malvarmo kaj timo, ĝis mi aŭdis la kompatindan muzikiston malforte penantan leviĝi de la planko per helpo de seĝo. Kredante, ke li ĵus rekonsciiĝis post sveno, mi denove frapis, samtempe vokante mian nomon trankvilige. Mi aŭdis Zann stumbli al la fenestro kaj fermi ambaŭ kovrilon kaj kurtenon, tiam stumbli al la pordo, kiun li tremante malŝlosis por enlasi min. Ĉifoje lia ĝuo vidi min estis reala; ĉar lia tordita vizaĝo ridetis kun malstreĉiĝo dum li alkroĉiĝis al mia mantelo kiel infano alkroĉiĝas al la jupo de sia patrino.

Tremante kompatinde, la maljunulo devigis min en seĝon dum li sidiĝis en alian, apud kiu lia vjolo kaj arĉo senorde kuŝis sur la planko. Li sidis senaktive kelkan tempon, strange kapjesante, sed havante paradoksan sugeston de intensa kaj tima aŭskultado. Sekve, li ŝajnis sata, kaj transirante al seĝo apud la tablo, skribis mallongan noton, donis ĝin al mi, kaj reiris al la tablo, kie li komencis rapide kaj senĉese skribi. La noto petegis min, por mia propra scivolemo, atendi kie mi sidis, dum li pretigis plenan rakonton, en la germana, pri ĉiuj mirindaĵoj kaj teruraĵoj, kiuj okazis al li. Mi atendis, kaj la krajono de la mutulo flugis.

Eble unu horon poste, dum mi ankoraŭ atendis, kaj dum freneze skribitaj paperoj de la maljuna muzikisto plu amasiĝis, mi vidis Zann eksalti kvazaŭ pro iom horora ŝoko. Li evidente estis rigardanta la kurtenitan fenestron kaj tremente aŭskultanta. Tiam mi duonimagis, ke mi mem aŭdis sonon; tamen ĝi ne estis horora sono, sed plivere plaĉege malalta kaj senfine fora muzika noto, sugestanta ludanton en unu el la proksimaj domoj, aŭ en iu loĝejo preter la alta muro, super kiu mi neniam povis rigardi. Al Zann, la efekto estis terura, ĉar faligante sian krajonon, li subite stariĝis, ekprenis sian vjolon, kaj komencis ŝiri la nokton per la plej senbrida ludado, kiun mi iam aŭdis de lia arĉo, krom kiam aŭskultis apud la ŝlosita pordo.

Estus senutile priskribi la ludadon de Eriko Zann tiun timegan nokton. Ĝi estis pli horora ol io ajn, kiun mi jam senintence aŭdis, ĉar mi nun povis vidi la esprimon sur lia vizaĝo, kaj povis ekkoni, ke ĉifoje la motivo estis pura timo. Li estis penanta fari sonon por forturni iun aŭ superbrui iun—mi ne povis imagi tion, kio ĝi estis, tamen mi sentis, ke ĝi devis esti imponega. La ludado iĝis fantazia, delira, kaj histeria, sed ĝis la fino konservis la kvalitojn de grandega genio, kiun mi sciis ĉi tiun strangan maljunulon havi. Mi rekonis la arion—ĝi estis senbrida hungara danco, populara en la teatroj, kaj mi pripensis dum momento, ke tio estis la unua fojo, ke mi iam ajn aŭdis Zann ludi la verkon de alia komponisto.

Pli kaj pli laŭta, pli kaj pli senbrida, kreskis la ŝrikado kaj la grincado de tiu despera vjolo. La ludanto estis gutanta de mistera ŝvito, kaj tordiĝis kiel simio, ĉiam panike rigardante la kurtenitan fenestron. En liaj rabidaj sonoj mi preskaŭ povis vidi ombrajn satirusojn kaj bakĥantinojn freneze danci kaj kirli tra ŝaumantaj abismoj de nuboj kaj fumo kaj fulmo. Kaj tiam mi pensis, ke mi aŭdis pli altan, pli stabilan noton, kiu ne venis el la vjolo; kvietan, intencan, mokantan noton defore en la okcidento.

Tiutempe la kovrilo komencis klakadi en hurlanta nokta vento, kiu subite venis ekstere kvazaŭ respondanta al la freneza ludado interne. La krieganta vjolo de Zann nun faris eĉ pli, eligante sonojn, kiujn mi neniam kredis, ke vjolo povis eligi. La kovrilo klakadis pli laŭte, malfiksiĝis, kaj komencis bati kontraŭ la fenestron. Tiam la vitro tremege rompiĝis pro la senĉesantaj frapoj, kaj la malvarma vento impetis internen, igante la kandelojn flagri, kaj susurigante la paperojn sur la tablo, kie Zann estis komencinta skribi sian hororan sekreton. Mi rigardis Zann, kaj vidis, ke li estis preter konscia observado. Liaj bluaj okuloj estis iĝantaj blinda, mekanika, nerekonebla diboĉo, kiun neniu skribaĵo povis eĉ sugesti.

Subita ventpuŝo, pli forta ol la aliaj, ekprenis la manuskripton kaj portis ĝin al la fenestro. Mi malespere sekvis la flugantajn paperojn, sed ili foriĝis antaŭ ol mi atingis la detruitajn vitrojn. Tiam mi rememoris mian antaŭan deziron rigardi de ĉi tiu fenestro, la sola fenestro en la Strato Auseil de kiu oni povus vidi la deklivaĵon preter la muro, kaj la urbon sube sternitan. Estis tre malhele, sed la lumoj de la urbo ĉiam brulis, kaj mi atendis vidi ilin inter la pluvo kaj vento. Sed kiam mi rigardis de tiu plej alta el ĉiuj gablaj fenestroj, rigardis dum la kandeloj flagris kaj la freneza vjolo hurlis en la nokta vento, mi vidis neniun urbon sube sternitan, kaj neniujn amikajn lumojn glimantajn de rememoritaj stratoj, sed nur la malhelecon de senfina spaco; neimagita spaco viva per movo kaj muziko, kaj havanta neniun similecon kun io ajn sur la tero. Kaj dum mi staris tie, terurite rigardanta, la vento forblovis kaj la kandelojn en tiu antikva pintita mansardo, lasanta min en sovaĝa kaj nepenetrebla malhelo kun kaoso kaj pandemonio antaŭ mi, kaj la demona frenezo de tiu noktohurlanta vjolo post mi.

Mi retrostumblis en la malhelo, sen rimedo por ekflamigi lumon, koliziante kontraŭ la tablon, renversante seĝon, kaj fine rampante al la loko, kie la malheleco kriegis per ŝokiganta muziko. Mi povis almenaŭ peni savi min kaj Erikon Zann, spite al kiaj ajn povoj, kiuj kontraŭis min. Unufoje mi pensis, ke iu malvarma aĵo tuŝetis min, kaj mi kriegis, sed mia kriego ne povis aŭdiĝi super tiu hida vjolo. Subite, el la malheleco, la freneze seganta arĉo frapis min, kaj mi sciis, ke mi estis proksima al la ludanto. Mi palpis antaŭ mi, tuŝis la dorson de la seĝo de Zann, kaj tiam trovis kaj ŝancelis lian ŝultron por peni restaŭri lian racion.

Li ne respondis, kaj la vjolo ankoraŭ ŝrikis senĉese. Mi movis la manon al lia kapo, kies mekanikan kapjeson mi sukcesis haltigi, kaj kriis en lian orelon, ke ni ambaŭ devis fuĝi de la nekonataj aĵoj de la nokto. Sed li nek respondis al mi nek ĉesis la frenezon de lia nedirebla muziko, dum tra la mansardo, strangaj ventfluoj ŝajnis danci en la malheleco kaj la babilado. Kiam mia mano tuŝis lian orelon, mi tremis, kvankam mi ne sciis la kialon—ne sciis la kialon ĝis mi palpis la nemovantan vizaĝon; la glacian, rigidan, nespirantan vizaĝon, kies vitraj okuloj ŝvelis senutile en la neniecon. Kaj tiam, per iu miraklo trovinte la pordon kaj la grandan lignan riglilon, mi senbride dekuris de tiu vitrookulita aĵo en la malhelo, kaj de la kadavromanĝanta hurlado de tiu abomeninda vjolo, kies furiozeco kreskis eĉ dum mi dekuris.

Saltante, flosante, flugante suben sur tiuj senfinaj ŝtuparoj tra la malhela domo; kuregante senpripense eksteren en la malvastan, krutan, kaj antikvan straton el ŝtupoj kaj malstabilaj domoj; klakadante suben sur ŝtupoj kaj trans rondajn ŝtonojn al la pli subaj stratoj kaj la putra kanjonmura rivero; spiregante trans la grandan malhelan ponton al la pli vastaj, pli sanaj stratoj kaj bulvardoj, kiujn ni konas; ĉiuj ĉi estis teruraj impresoj, kiuj daŭris al mi. Kaj mi rememoris, ke estis neniu vento, kaj ke la luno brilis, kaj ke ĉiuj lumoj de la urbo trembrilis.

Spite al miaj plej zorgaj serĉadoj kaj enketoj, mi neniam ekde tiam povis trovi la Straton Auseil. Sed mi ne tute bedaŭris; aŭ pro tio aŭ pro la perdo de la strikte skribitaj paperoj al nereveblaj abismoj, kiuj solaj povis klarigi la muzikon de Eriko Zann.
