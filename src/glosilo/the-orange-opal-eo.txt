https://archive.org/details/WeirdTalesV05N05192505/page/n77/mode/2up

La Oranĝa Opalo
verkita de H. Thompson Rich
unua eldonita en Weird Tales (Maj 1925, v5 no5, pp 270-272)

Ĝi estis fiksita en ringo el senornamentita oro—belega ŝtono je almenaŭ kvin karatoj—kaj Ŭeslin surhavis ĝin sur la etfingro dum multaj jaroj.

Estis kurioza legendo pri ĝi, transgeneracie rakontita tra la familio de la hindua reĝido, de kiu li gajnis ĝin en kartludo dum unu nokto en Kalkuto—legendo kun la senco, ke la ŝtono iĝus ruĝa kiel rubeno se malbonsorto supozeble trafus ĝian proprulon, tiele avertante lin, ke li klopodus antaŭgardi sin kaj modifus sian destinon.

Iam Ŭeslin kaj mi estis amikoj. Tio estis dum la operacio en Orienta Hindujo, kaj poste, dum li estis juna kapitano de Ŝia Moŝto la Reĝino, kaj mi estis subkolonelo.

Sed dum la pasantaj jaroj la amo de virino igis malharmonion inter ni, kaj nun mi estis lia plej maldolĉa malamiko, kvankam mi asertis amikecon.

Ĉi-tie mi nomos la virinon Kintia. Ŝi estis la filino de unu el la oficiroj en la usona ambasado ĉe Londono, kaj nia milita pozicio metis nin en socian kontakton kun ŝi. Ŝi estis ĉarma kaj bonkora, kaj ni ambaŭ enamiĝis al ŝi. Sed Ŭeslin, pli juna, gajnis ŝin—kaj li metis sur ŝian fingron, kiel signo de fianĉiĝo, la oranĝan opalon. Ili estis edziĝontaj en la aŭtuno. Tio estis en 1914.

Tiam venis la milito, kaj Ŭeslin estis enoficigita kiel kolonelo por militservo.

Ankaŭ mi estis elvokita, sed estante pli maljuna, kaj iomete malbonstata, estis malakceptita.

Ho, mi koleris! Tamen sen efiko. Ili estis duoble severaj. Kiĉener estis atinginta altan gravecon, kaj li estis entuziasma pri korpsaneco. Tiele mi estis forlasita, kaj Ŭeslin iris.

Antaŭ la foriro, li venis al Kintia, kaj petis de ŝi la ringon. Estus bone havi ĝin kun li, li diris, por deturni danĝeron en la tranĉeoj. Li anstataŭe donus alian al ŝi.

Sed ŝi estis fiera kaj malhumila. Ŝi ridis. Ŝi demandis al li, ĉu li kredis la ridindan legendon pri ĝi. Li donis ĝin al ŝi, ŝi argumentis, kaj nun ŝi estis tenonta ĝin. Se li insistadus pri repreni ĝin, tamen, ŝi ankaŭ redonus al li sian promeson.

Tial li ne plu diris, kaj foriris sen ĝi, kaj ŝi plu surhavis sur sia fingro tiun brilflagrantan oranĝan ŝtonon.

Kiam mi aŭdis, ke li cedis al ŝia kaprico, mi triumfe ĝojis. Konante la manierojn de la hindoj pli bone ol li, kaj la kuriozan trajton, kiun iliajn legendojn havas pri efektiviĝi, mi estis plenita kun sateco. Ne nur mi repagus lin por lia aroganta kaj insolenta amindumado de Kintia, sed ankaŭ mi havus ŝin—ĉar nun mankus al li la rimedo de avertado, se danĝero baldaŭus; kaj plu, post lia foriro, mi sciis, ke mi povus gajni lian fianĉinon, ĉar ŝi konfesis malpli ŝati min nur pro li. Vere, mi havis neniun kaŭzon por senesperi.

Tiel, dum pasis la monatoj, mi sukcesis multfoje renkonti ŝin. Sub ŝajno de anstataŭanto, ĉiam asertante konservi mian daŭran estimon por Ŭeslin, mi agis, ke ŝi ne tro pensu pri li.

Unue mi faris nenion alian krom viziti ŝin ĉe ŝia domo, sed iom post iom mi konvinkis ŝin lasi min rendevui ŝin—kaj ni ĉirkaŭiris en la iom limigita socia vivo de Londono dum tiu vintro.

Tio igis homojn paroli, kaj iel la onidiro nepre atingis lin en kota Flandrio, ĉar li akre alskribis ŝin pri la afero. Indigne ŝi montris al mi la leteron. Tiam ŝi demetis la opalan ringon kaj preskaŭ formetis ĝin—kiam mi petis ŝin, ĉu mi povas surhavi ĝin.

“Ĉar,” mi klarigis, “kvankam li ofendis vin, mia amikeco al Ŭeslin ĉiam timigas min pri lia sekureco. Se mi havus la ringon ĉiam apud mi, mi povus spekti ĝin, kaj averti lin se ĝi iam ajn ruĝiĝus.”

“Do vi ankaŭ kredas la ridindan legendon?”

Por momento, malestimo montriĝis sur ŝia vizaĝo. Tiam ŝiaj okuloj moliĝis.

“Bone,” ŝi ridis, “Prenu ĝin.”

Tial mi surŝovis ĝin sur mian fingron, la opalon de Ŭeslin, kiun li donis al ŝi kiel signo de fianĉiĝo. Mi vere pensas, ke se ŝi scius pri ĝia plena signifo, se ŝi kredus, ke io ajn pri la legendo estis vera, ŝi neniam estus fordoninta la ringon. Li ja ofendis ŝin, sed tamen tio ne estis pli ol momenta paroksismo de kolero. En ŝia koro ŝi ankoraŭ amis Ŭeslin.

“Tamen tio ne koncernas min,” mi argumentis. “Mi treege amas ŝin, kaj ĉio estas justa en amo, almenaŭ.”

Tiel mi kvietigis mian konsciencon kaj sufokis mian honton pro misuzi mian eksamikon. Kaj se mi pensus, ke ŝi akceptus min, mi tuj svatus min al ŝi; sed mi sciis, ke Ŭeslin ankoraŭ por ŝi estis antaŭ ĉiu, kaj ke kion ŝi sentis, estis nenio krom portempa ĉagrenaĵo, kaj baldaŭ pasus.

Tial, kvankam mi malamis pensi tiele, mi sciis, ke mia nura espero por gajni ŝin restis en la morto de Ŭeslin; kaj sciante tion, mi faris el la ringo malsanktan murdrelikvujon, rigardante ĝin, ĉiam rigardante ĝin, preĝante, ke ĝia klara oranĝa koloro iel ruĝe profundiĝus.

Kaj tiam—ĉu mi avertos lin? Ha, ha! Mi silente restus, kaj lasus lin morti. Tiam mi irus al Kintia kaj svatus min al ŝi.

Tial, dum la sekvantaj semajnoj, mi spektis kaj atendis, ĝis, hazarde rigardante la ringon unu matenon dum mi vekiĝis, mi vidis kun honta satiĝo, ke ĝi ja ŝanĝis sian koloron dum la nokto, ĉar (dio malbenu min!) ĝi nun estis flamruĝa.

Kiel mi sukcesis kaŝi la sekreton dum la sekvantaj tagoj, mi ja ne scias. Certe, mi ne povis surhavi la ringon. Tio estis tute nediskutebla, ĉar ĝia oranĝa opalo nun flamis kiel rubeno. Tial mi zorge formetis ĝin, en tirkeston de ŝranko, kaj al Kintia mi faris ekskuzon, ke mi trovis, ke ĝia muntloko estis malfortika, kaj mi fordonis ĝin por ripariĝi. Neniu alia, certe, sciis sufiĉe pri ĝi por rimarki.

Anksie mi atendis novaĵon pri Ŭeslin. Ĉiutage mi trarigardis la plej freŝdatajn viktimraportojn por iu mencio pri lia morto—kiel oficiro havanta liberan atingon al ĉio de la Fako de Informo. Sed pasis la tagoj, kaj neniu novaĵo venis. Fakte, unu matenon Kintia montris al mi leteron, kiun ŝi ĵus ricevis de li. Li estis sana, kaj ŝajne denove plej familiara kun ŝi.

Tiam, kiam mi estis malbondironta la ringon kiel senvaloraĵon—tiun nokton, subite, tri aerŝipoj glitis el la ĉielo kaj bombis Londonon.

Meze de la tumulto, la telefono en mia loĝejo sonis.

Scivolante, mi prenis la telefonon. Kiu volus paroli kun mi en tia tempo kiel nun?

Estis la patro de Kintia.

Ilia domo estis batita de bombo. Kintia estis mortigita!

Kun krio, mi faligis la telefonon kaj iris al la tirkesto en kiun mi metis la ringon.

Tremante, mi elprenis ĝin kaj tenis ĝin supren. Kiel mi timis, la ruĝa tinto malaperis. Ĝi estis denove oranĝa!

Tiam, tie starante, mi ekkomprenis. Ŭeslin, devontigante lian fianĉiĝon, donis la ringon al ŝi. Ĝi ne plu estis la lia, sed la ŝia. Ĝia ruĝo estis averto al ŝi, ne al li.

Kun tremo mi remetis la ringon kaj fermis la tirkeston.

Se mi sciis—se mi nur sciis!
