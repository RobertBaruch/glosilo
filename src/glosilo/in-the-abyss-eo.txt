https://archive.org/details/amazing_stories_september_1926/page/n5/mode/2up
https://babel.hathitrust.org/cgi/pt?id=iau.31858045768383&seq=171

En la Abismo
verkita de H. G. Wells
unua eldonita en Pearson's Magazine (Aug 1896, v2 no8, pp 155-166)

    Malsupreniro de Kvin Mejloj en la Oceanon

La leŭtenanto staris antaŭ la ŝtala sfero kaj mordetis pecon de pina splito. “Kion vi opinias pri ĝi, Stivanz?” li demandis.

“Ĝi estas ideo,” diris Stivanz, per tono de iu, kiu konservas larĝanimecon.

“Mi kredis, ke ĝi disbatiĝos—plate,” diris la leŭtenanto.

“Ŝajnas, ke li tre bone kalkulis ĉion,” diris Stivanz, ankoraŭ senpartia.

“Sed pripensu la premon,” diris la leŭtenanto. “Ĉe la supraĵo de la akvo ĝi estis dekkvar funtoj po colo, tridek futojn sube ĝi estis duobla; sesdek, triobla; naŭdek, kvarobla; naŭcent, kvardekobla; kvin mil—tio estas unu mejlo—ĝi estas ducent kvardek multiplikita per dekkvar funtoj; tio estas—mi pensu iomete—tri mil funtoj—unu kaj duona tonelo, Stivanz; unu kaj duono tonelo po kvadrata colo. Kaj la oceano, kien li iros, estas kvin mejlon profunda. Tio estas sep kaj duona—”

“Ŝajnas multo,” diris Stivanz, “sed ĝi estis tre dika ŝtalo.”

La leŭtenanto ne faris respondon, sed rekomencis sian mordetadon. La objekto de ilia interparolo estis granda bulo de ŝtalo, havanta eble eksteran diametron de naŭ futoj. Ĝi ŝajnis la obuso por iu titana artileriaĵo. Ĝi estis ellabore nestigita en monstra skafaldo konstruita en la framon de la ŝipo, kaj la gigantaj gafoj, kiuj estis pendigontaj ĝin elŝipen, donis al la pobo de la ŝipo aspekton, kiu altiris scivolon al ĉiu bona ŝipisto vidanta ĝin, ekde la Ŝipakvo de Londono ĝis la tropiko de Kaprikorno. Ĉe du lokoj, unu super la alia, la ŝtalo estis interrompita per paro de cirklaj fenestroj faritaj el enorme dika vitro, kaj unu el tiuj, fiksita en ŝtala framo de granda solideco, estis nun parte deŝraŭbita. Ambaŭ viroj unuafoje vidis la internon de ĉi-tiu globo tiumatene. Ĝi estis ellabore remburita per aerokusenoj, kun etaj elstaraĵoj inter ŝvelantaj kusenoj por funkcigi la simplan mekanismon de la afero. Ĉio estis ellabore remburita, eĉ la aparato de Myers, kiu ensorbus karbonacidon kaj replenigus la oksigenon enspiritan de ĝia loĝanto, kiam li grimpis internen tra la vitra luko, kaj estis enŝraŭbita. Ĝi estas tiel ellabore remburita, ke viro en ĝi povas pafiĝi el pafilo kun perfekta sekureco. Kaj tio necesas, ĉar baldaŭ unu viro estis engrimponta tra tiu vitra luko, strikte enŝraubonta, kaj sinkigonta suben—suben—suben, kvin mejlojn profunden, ĝuste kiel la leŭtenanto diris. La afero plej forte kaptis lian imagon; tio faris lin tedulo dum manĝtempo; kaj li trovis, ke Stivanz, la nova alvenulo en la ŝipo, estis beno de dio por interparoli pri ĝi, vicafoje.

“Mi opinias,” diris la leŭtenanto, “ke tiu vitro senceremonie fleksus interen kaj ŝvelus kaj disbatiĝus, sub tia premo. La geologo Dobri igis ŝtonojn flui kiel akvo sub granda premo—kaj, notu miajn vortojn—”

“Se la vitro rompus interen,” diris Stivenz, “kio okazus?”

“La akvo pafus interen kiel ŝpruco de fero. Ĉu vi iam sentis rektan ŝprucon de altprema akvo? Tio batus tiel forte kiel kuglo. Tio senceremonie disbatus lin kaj platigus lin. Tio kuregus en lian gorĝon kaj en liajn pulmojn; tio krevigus liajn orelojn—”

“Kian detalan imagon vi havas!” protestis Stivenz, kiu detaleme vidis aferojn.

“Tio estas nura diro de la neevitebla,” diris la leŭtenanto.

“Kaj la globo?”

“Nur eligus malmultajn etajn bobelojn, kaj ĝi komforte kuŝiĝus ĝis la lasta juĝo, kun la ŝlimo kaj funda argilo—kun povra Elsted disvastigita sur siaj disbatitaj kusenoj kiel butero sur pano.”

Li repetis tiun frazon kvazaŭ li tre ŝatus ĝin. “Kiel butero sur pano.”

“Vi rigardas la ŝipeton?” diris voĉo, kaj Elsted staris malantaŭ ili, orda kaj ordema en blanka vesto, kun cigaredo inter siaj dentoj, kaj siaj okuloj ridetantaj de la ombro de sia vasta ĉapelrando. “Kio estas tio pri butero kaj pano, Ŭejbriĝ? Vi grumblas, kiel kutime, pri nesufiĉa salajro por oficiroj de la mararmeo? Ne pasos eĉ unu plia tago antaŭ ol mi komencos. Hodiaŭ ni pretigos la ŝarĝoŝnuregon. Ĉi-tiu klara cielo kaj mildaj ondadoj estas la ĝusta vetero por elsvingi dekdu tonelojn da plumbo kaj fero; ĉu ne?”

“Ne multe influos lin,” diris Ŭejbriĝ.

“Ĝuste. Sepdek aŭ okdek futojn suben, kaj mi atingos tien antaŭ dekdu sekundoj, ne estas unu movanta partiklo, kvankam la alta vento ŝrikus ĝis raŭkeco, kaj la akvo leviĝis duone al la nuboj. Ne. Tie malsupre—” Li movis sin al la flanko de la ŝipo kaj la du aliaj sekvis lin. Ĉiuj tri apogis sin al siaj kubutoj kaj fiksrigardis suben en la flava-verdan akvon.

    Priskribo de la Aparato

“Kvietigeco,” diris Elsted, finante sian penson voĉe.

“Ĉu vi estas tutcerta, ke la mekanismo funkcios?” fine demandis Ŭejbriĝ.

“Ĝi jam funkciis tridek kvin fojojn,” diris Elsted. “Ĝi ja funkcios.”

“Sed se ĝi ne—”

“Kial ne funkcius?”

“Mi neniam malsuprenirus en tiu malbenita aĵo,” diris Ŭejbriĝ, “kontraŭ dudek mil pundoj.”

“Gajulo vi estas,” diris Elsted, kaj afable sputis al bobelon suben.

“Mi ankoraŭ ne komprenas, kial vi funkciigos la aĵon,” diris Stivenz.

“Unue, mi estas ŝraŭbita en la sferon,” diris Elsted, “kaj kiam mi malŝaltas kaj ŝaltas la elektran lumon tri fojojn por montri, ke mi estas bona, mi svingiĝos eksteren super la pobo de tiu gruo, kun ĉiuj tiuj grandaj plumbaj sinkpezoj sub mi. La supra plumba pezo havas volvilon, kiu portas cent klaftojn da forta fibroŝnuro tutvolvita, kaj tiu estas ĉio, kiu ligas la sinkpezojn al la sfero, krom la ŝarĝoŝnuregoj, kiuj tranĉiĝos kiam la afero estas faligita. Ni uzas fibroŝnuron anstataŭ dratkablon ĉar tiu estas pli facila por tranĉi kaj pli flosiva—necesaj aferoj, kiel vi vidos.

“Tra ĉiu el ĉi tiuj plumbaj pezoj, rimarku, ke estas truo, kaj fera stango trapuŝiĝos kaj elstaros ses futojn de la suba flanko. Se tiu stango sube ekpuŝiĝas, ĝi supren frapas levstangon kaj funkciigas la aparaton ĉe la flanko de la cilindro, ĉirkaŭ kiu la ŝnuro estas volvita.

“Do. La tuta afero milde malleviĝas en la akvon, kaj la ŝarĝoŝnuregoj tranĉiĝas. La sfero flosas—pro la interna aero, ĝi estas pli malpeza ol akvo—sed la plumbaj pezoj rekte malsupreniras kaj la ŝnuro malvolviĝas. Kiam la ŝnuro estas tutmalvolvita, la sfero ankaŭ malsupreniras, tirita suben de la ŝnuro.”

“Sed kial la ŝnuro?” demandis Stivenz. “Kial ne fiksas la pezojn senpere sur la sferon?”

“Pro la disbato tutsuba. La tuta afero rapidos suben, mejlo post mejlo, je furioza rapideco ĝis la fino. Ĝi frapiĝus en pecojn sur la fundo se ne estus tiu ŝnuro. Sed la pezoj frapos la fundon, kaj tuj tiutempe, la flosiveco de la sfero alvokiĝos. Ĝi plu sinkos pli kaj pli malrapide; fine haltiĝos, kaj tiam komencos ree flosi supren.

“Tiam la mekanismo alvokiĝas. Tuj kiam la pezoj disbatiĝas kontraŭ la oceanfundo, la stango trafrapiĝos kaj funkciigos la mekanismon, kaj la ŝnuro ree volviĝos ĉirkaŭ la bobenego. Mi estos tirita suben al la oceanfundo. Tie mi restos duonhoron, kun la elektra lumo ŝaltita, ĉirkaŭrigardante. Tiam la mekanismo relasos risortotranĉilon, la ŝnuro tranĉiĝos, kaj mi ree rapidos supren, kiel bobelo en sodakvo. La ŝnuro mem helpos la flosadon.”

“Kaj se vi hazarde frapus ŝipon?” diris Ŭejbriĝ.

“Mi suprenirus kun tia rapideco, ke mi tute trairus ĝin,” diris Elsted, “kiel kuglo de pafilego. Vi ne zorgu pri tio.”

“Kaj supozu, ke iu facilmova krustulo tordetus en vian mekanismon?”

“Tio estus urĝa speco de invito por ke mi haltu,” diris Elsted, turnante sin de la akvo kaj fiksrigardante la sferon.

    Komenci la Malsupreniradon

Ili svingis Elsted elŝipe antaŭ la dekunua. La tago estis serene brila kaj trankvila, kun la horizonto nevidebla pro nebulo. La elektra brilego en la eta supra kupeo gaje brilis trifoje. Tiam ili malrapide malsuprenirigis lin al la surfaco de la akvo, kaj unu ŝipisto en la rudroĉenoj pendis, pretanta por tranĉi la taklon, kiu kuntenis la plumbajn pezojn kun la sfero. La globo, kiu ŝajnis tiel malgranda sur la ferdeko, nun ŝajnis la plej malgranda ajn aĵo sub la pobo de la ŝipo. Ĝi iomete rulis, kaj ĝiaj du malhelaj fenestroj, kiuj supre flosis, ŝajnis kiel okuloj suprenrigardantaj kvazaŭ miregante pro la homoj, kiuj kunpremiĝis ĉe la apogrelo. Unu voĉo miris, kiel Elsted ŝatas la ruladon. “Ĉu vi pretas?” vokis la komandoro. “Ja jes, sinjoro!” “Ĉiuokaze, maltenu ĝin!”

La ŝnuro de la takelo striktiĝis kontraŭ la tranĉilo kaj estis tranĉita, kaj akvokirleto rulis super la globo en groteske senhelpa maniero. Iu svingis poŝtukon, iu alia penis senefikan huraon, unu junula oficiro estis malrapide nombranta, “Ok, naŭ, dek!” Alia rulado, tiam kun ektiro kaj plaŭdo la aĵo rektigis sin.

Ĝi ŝajnas esti momente senmova, rapide malgrandiĝi, kaj tiam la akvo fermis sur ĝi, kaj ĝi videbliĝis, grandita de refrakto, kaj malpli brila sub la surfaco. Antaŭ ol oni povas nombri ĝis tri, ĝi malaperis. Estis ekbrileto de blanka lumo multe suben en la akvo, kiu malkreskiĝis al grajno kaj malaperis. Tiam estis nenio krom profundo de akvo suben ĝis nigreco, tra kiu ŝarko estis naĝanta.

Tiam subite la ŝraŭbego de la krozŝipo ekvolvis, la akvo estis krispigita, la ŝarko malaperis en sulka malordo, kaj torento de ŝaŭmo ekrapidis trans la kristala klareco, kiu tutglutis Elsted. “Kion ni faras?” diris unu matroso al alia.

“Ni estas forironta ĉirkaŭ du mejloj, pro timo, ke li frapus nin kiam li suprenvenas.” diris lia kunŝipisto.

La ŝipo malrapide vaporiris al sia nova loko. Sur ĝi, preskaŭ ĉiu, kiu ne estis okupita, restis rigardanta la spirantan ondadon en kiun la sfero sinkis. Dum la sekvanta duonhoro, oni dubas, ke dirita estis unu vorto, kiu rekte aŭ nerekte ne temis pri Elsted. La decembra suno nun estis alta en la cielo, kaj la varmeco estis tre nemalmulta.

“Li estos sufiĉe malvarma tie sube,” diris Ŭejbriĝ. “Oni diras, ke sub certa profundeco, la oceanakvo ĉiam estas preskaŭ je glacitemperaturo.”

“Kie li suprenvenos?” demandis Stivenz. “Mi malorientiĝas.”

“Tio estas la loko,” diris la komandoro, kiu fieris pro sia ĉioscieco. Li etendis precizan fingron sudorienten. “Kaj ĉi-tio, mi kalkulas, estas ja preskaŭ la momento,” li diris. “Li jam forestis tridek kvin minutojn.”

“Kiom da tempo necesas por atingi la fundon de la oceano?” demandis Stivenz.

“Por profundeco de kvin mejloj, kaj kalkulante—tiel ni jam faris—akcelon de du futoj po sekundo, en ambaŭ direktoj, estas preskaŭ ĝuste kvin minutoj.”

    Suspenso kaj Atendado

“Ĉiuokaze, li malfruas,” diris Ŭejbriĝ.

“Ja preskaŭ,” diris la komandoro. “Mi suposas, ke kelkaj minutoj necesas por lia ŝnuro plenvolviĝi.”

“Mi forgesis tion,” diris Ŭejbriĝ, evidente trankviligita.

Kaj tiam komencis la suspenso. Unu minuto malrapide trenis sin al pleno, kaj neniu sfero ĵetiĝis el la akvo. Alia sekvis, kaj nenio interrompis la malaltan olean ondadon. La ŝipistoj klarigis unu al la alia, tiun malgravan punkton pri la revolvado de la ŝnuro. La rigo estis makulita per atendantaj vizaĝoj. “Suprenvenu, Elsted!” malpacience elvokis unu hartoreka ŝipisto, kaj la aliaj sekvis, kaj kriis kvazaŭ atendantaj la teatran kurtenlevon.

La komandoro agacite ekrigardis ilin.

“Certe, se la akcelo estas malpli ol du,” li diris, “li estos tie tiom pli longan tempon. Ni ne estas absolute certaj, ke tio estas la ĝusta nombro. Mi ne estas sklavema kredanto je kalkuloj.”

Stivenz ekzakte konsentis. Neniu sur la oficira ferdeko diris dum du-tri minutoj. Tiam la poŝhorlogujo de Stivenz klakis.

Kiam, dudek unu minutojn post, la suno atingis la zeniton, ili jam atendis, ke la globo reaperus, kaj neniu viro sur la ŝipo kuraĝis flustri, ke espero estis mortita. Ŭejbriĝ estas la unua, kiu esprimis tiun konsciiĝon. Li diris dum la sonoro de la oka ankoraŭ daŭris en la aero. “Mi ĉiam malfidis tiun fenestron,” li tre subite diris al Stivenz.

“Ho Dio!” diris Stivenz; “Vi ne opinas—?”

“Nu!” diris Ŭejbriĝ, kaj lasis la ceteron al ties imago.

“Mi mem ne estas bonega kredanto je kalkuloj,” dubeme diris la komandoro, “do mi ne jam estas senespera.” Kaj noktomeze la kanonboato malrapide vaporiris en spiralo ĉirkaŭ la loko, kie la globo sinkism kaj la blanka radio de la elektra lumo flugis kaj haltis kaj malkontente plu trarigardis sur la dezerton de fosforeskaj akvoj sub la etaj steloj.

“Se lia fenestro ne krevis kaj disbatis lin,” diris Ŭejbriĝ, “tiam estas ja pli malbone, ĉar lia aparato misfunkciis, kaj li nun estas viva, kvin mejlojn sub niaj piedoj, sube tie en la malvarmo kaj mallumo, ankrita en tiu eta bobelo farita de si, kie neniu radio de lumo iam ajn brilis aŭ homo iam ajn vivis ekde la akvoj kuniĝis. Li estas tie sen manĝaĵo, malsata kaj soifa kaj tima, scivolanta ĉu li malsatmortos aŭ sufokiĝos. Kiu estos? La aparato de Myers iĝas preskaŭ malplena, supozeble. Por kiom da tempo ili daŭras?”

“Je la ĉielo!” li eksklamis; “kiaj etaj aĵoj estas ni! Kiaj maltimemaj etaj diabloj! Sube tie mejlojn kaj mejlojn da akvo—tuta akvo, kaj ĉiu ĉi malplena akvo ĉirkaŭ ni kaj ĉi-tiu ĉielo. Golfoj!” Li ĵetis siajn manojn elen, kaj tiam li faris tion, eta blanka streko sensone rapidis supren al la ĉielo, iris pli malrapide, haltis, iĝis senmova punkto, kvazaŭ nova stelo falis supren en la ĉielon. Tiam ĝi iris glitante reen kaj perdiĝis inter la reflektoj de la steloj kaj la blanka nebulo de la fosforesko de la oceano.

    Malrapida Reakiro

Vidante tion, li haltis, brako etendanta kaj buŝo malfermanta. Li fermis sian buŝon, malfermis ĝin denove, kaj ŝvingis siajn brakojn kun malpacienta gesto. Tiam li turnis sin, kriis “Elsted hoj!” al la unua gvatisto, kaj kurante iris al Lindli kaj la serĉlumo. “Mi vidis lin,” li diris. “Tie triborden! Lia lumo estas malŝlosita, kaj li ĵus pafĵetis el la akvo. Turnu la lumon. Ni vidus lin vagi, kiam li leviĝis sur la ondado.”

Sed ili ne povis enveturigi la esploriston ĝis matenruĝo. Tiam ili preskaŭ surveturis lin. La gruo elsvingiĝis kaj la ŝipanaro hokis la ĉenon al la sfero. Kiam ili metis la sferon sur la ŝipon, ili malŝraŭbis la lukon kaj rigardis en la mallumon de la interno (ĉar la elektra lumo estis lumigonta la akvon ĉirkaŭ la sfero, kaj estis tute forŝaltita de la interna kavo).

La aero estis tre varma interne de la kavo, kaj la natura kaŭĉuko ĉe la lipo de la luko estis mola. Estis neniu respondo por iliaj fervoraj demandoj kaj neniu sono de movado interne. Elsted ŝajnis kuŝi senmove, kolapsita en la fundo de la globo. La ŝipa kuracisto engrimpis kaj ellevis lin al la viroj ekstere. Dum momento aŭ du ili ne sciis, ĉu Elsted estis viva aŭ morta. Lia vizaĝo, en la flava lumo de la ŝiplampoj, trembrilis per ŝvito. Ili portis lin suben al lia propra kajuto.

Ili trovis, ke li ne estis morta, sed en stato de absoluta nerva kolapso, kaj krome kruele kontuzita. Dum iom da tagoj li devis kuŝi perfekte senmove. Unu semajno pasis antaŭ ol li povis rakonti siajn spertaĵojn.

Preskaŭ liaj unuaj vortoj estis ke li denove malsuprenirus. La sfero devus modifiĝi, li diris, por lasi lin deĵeti la ŝnuron se necesus, kaj tio estus ĉio. Li havis la plej mirindan sperton. “Vi opiniis, ke mi trovus nenion krom ŝlimon,” li diris. “Vi mokridis min pro mia esploroj, kaj mi malkovris novan mondon!” Li rakontis sian rakonton per malkonektitaj fragmentoj, kaj ĉefe de la malĝusta fino, tiel ke ne eblas denove rakonti ĝin per liaj vortoj. Sed tio, kio sekvas, estas la rakonto pri lia spertaĵo.

    Priskribi Lian Sperton

Ĝi terure komencis, li diris. Antaŭ ol la ŝnuro finiĝis, la aĵo daŭre ruliĝis kaj ruliĝis. Li sentis sin kiel rano en futbalpilko. Li povis vidi nenion krom la gruon kaj la ĉielon supren, kun fojfoja ekrigardo de la homoj ĉe la apogrelo de la ŝipo. Li ne povis antaŭdiri ion ajn pri en kiu direkto la aĵo sekve ruliĝus. Subite li trovis siajn piedojn supreniri, kaj penis paŝi, kaj tiam li rulfaliĝis, kaose, iumaniere sur la kusenojn. Iu ajn formo estus pli komforta, sed neniu ajn formo estus fidota sub la giganta premo de la plej profunda abismo.

Subite la ŝanceliĝo ĉesis; la globo iĝis vertikala, kaj kiam li levis sin de la planko, li vidis la akvon ĉie ĉirkaŭe esti verdblua, kun malpliigita lumo filtriĝanta de supre, kaj aro da etaj flosantaj aĵoj kuregis supren preter li, verŝajne, laŭ li, al la lumo. Kaj eĉ dum li observis, iĝis pli kaj pli malluma, ĝis la supra akvo estis tiel malluma kiel noktomeza ĉielo, kvankam de pli verda nuanco, kaj la suba akvo estis nigra. Kaj etaj travideblaj aĵoj en la akvo akiris malfortan ekbrilon de lumeco, kaj ĵetiĝis preter li kun malfortaj verdaj strekoj.

Kaj la sento de falado! Tio estis ĝuste kiel la komencado de lifto, li diris, krom ĝi daŭris. Oni devas imagi, kio tiun daŭradon signifas. Estis tiam, el ĉiuj momentoj, ke Elsted pentis pro sia aventuro. Li vidis la ŝancon kontraŭ si en tute nova lumo. Li pensis pri la grandaj sepioj, kiujn homoj sciis ekzisti en la mezprofundaj akvoj, la tipo de aĵoj, kiujn oni trovis duondigestitajn kelkfoje en balenoj, aŭ flosantajn mortajn kaj putritajn kaj duonmanĝitajn de fiŝoj. Supozu, ke unu ekkaptus kaj ne delasus. Kaj ĉu la aparato vere estis sufiĉe testita? Sed ĉu li volis iri antaŭen aŭ malantaŭen nun ne gravis eĉ plej iomete.

Antaŭ kvindek sekundoj ĉio ekstere estis tiel nigra kiel nokto, krom kie la radio de lia lumo batis tra la akvoj, kaj fojfoje distingigis iun fiŝon aŭ fragmenton de sinkanta materio. Ili preterĵetiĝis tro rapide por ke li vidu tion, kio ili estis. Unufoje li kredis, ke li preteriris ŝarkon. Kaj tiam la sfero ekfariĝis varmega pro frotado kontraŭ la akvo. Ili subtaksis tion, verŝajne.

La unua afero, kiun li rimarkis, estis ke li estis ŝvitanta, kaj tiam li aŭdis sibladon plilaŭtiĝantan sub siaj piedoj, kaj vidis multon da etaj bobeloj—tre etaj bobeloj, ili estis—kuragantaj supren kiel agitato tra la akvo ekstere. Vapor! Li palpis la fenestron, kaj ĝi estis varmega. Li ŝaltis la etan efluvlampon, kiu briligis lian propran kavon, rigardis la remburitan horloĝon apud la fostoj, kaj vidis, ke li jam veturis unu-du minutojn. La penso envenis en lian kapon, ke la fenestro krevus pro la kontraŭeco de temperaturoj, ĉar li sciis, ke la profunda akvo estas preskaŭ frostita.

Tiam subite la planko de la sfero ŝajnis premi kontraŭ liaj piedoj, la kuregado de la bobeloj ekstere pli kaj pli malrapidiĝis, kaj la siblado reduktiĝis. La sfero ruletiĝis. La fenestro ankoraŭ ne krevis, nenio ankoraŭ rompiĝis, kaj li sciis, ke la sinkota danĝero minimume estis finita.

Post minuto aŭ du, li estos sur la fundo de la abismo. Li pensis, li diris, pri Stivenz kaj Ŭejbriĝ kaj la cetero kvin mejlojn supre—pli alta al li ol la plej altaj nuboj, kiuj iam ajn flosis super tero, estas al ni—malrapide vaporiri kaj fiksrigardi suben kaj scivoli, kio okazis al li.

Li strabis el la fenestro. Estis nun neniuj bobeloj, kaj la siblado ĉesis. Ekstere estis peza nigraco—tiel nigra kiel nigra veluro—krom kie la elektra lumo pikis la malplenan akvon kaj elmontris ĝian koloron—flave verdan. Tiam tri aĵoj kiel formaĵoj de flamo naĝis en vidadon, sekvantaj unu la alian tra la akvo. Ĉu ili estis etaj kaj proksimaj, aŭ grandaj kaj foraj, li ne povas distingi.

Ĉiu estis konturita per blukolorita lumo tiel brila kiel la lumoj de fiŝhokŝipo, lumo, kiu ŝajnis ege fumi, kaj ĉie laŭ iliaj flankoj estis grajnoj da tio, kiel la lumantaj lukoj de ŝipo. Ilia fosforesko ŝajnis malŝaltiĝi dum ili venis en la radiadon de lia lampo, kaj li vidis tiam, ke ili estis etaj fiŝoj de iu stranga speco, kun gigantaj kapoj, vastaj okuloj, kaj reduktitaj korpoj kaj vostoj. Iliaj okuloj estis turnitaj al li, kaj li decidis, ke ili estis sekvantaj lin suben. Li supozis, ke ili estis logitaj pro lia brilego.

Postnelonge, aliaj de la sama speco kuniĝis kun ili. Dum li subeniris, li rimarkis, ke la akvo iĝis palkolora, kaj ke etaj peĉetoj trembrilis en lia radio kiel polveroj en sunradio. Tio probable estis pro la nuboj de ŝlimo kaj koto, kiujn la frapo de liaj plumbaj sinkpezoj jam disturbis.

Ĝis la tempo, kiam li estis tirita al la plumbaj pezoj, li estis en densa blanka nebulo, kiun lia elektra lumo tute malsukcesis trapiki pli ol du-tri jardojn, kaj multaj minutoj pasis antaŭ ol la pendantaj tavoloj de sedimento eĉ iom kvietiĝis. Tiam, lumigita de lia lumo, kaj de la efemera fosforesko de fora fiŝaro, li povis vidi, sub la vastega nigreco de la superpendanta akvo, ondantan vastejon de grize blanka ŝlimo, rompitan tie kaj tie de implikitaj densaĵoj de aro de Crinoideoj, svingantaj malsatajn tentaklojn tra la aero.

Pli for estis la graciaj, diafanaj konturoj de aro de gigantaj sponguloj. Sur la fundo dissemiĝis iu nombro de hirtaj, iome ebenaj tufoj de riĉa purpuro kaj nigro, kiujn li decidis devi esti iu speco de ekino, kaj etaj, grandokulaj aŭ blindaj aĵoj havantaj strangan similecon, iuj kun oniskoj, iuj kun omaroj, malenergie grimpis trans la pado de lumo kaj ree malaperis en mallumecon, postlasantaj sulkajn spurojn.

Tiam subite la ŝvebanta svarmo de etaj fiŝoj turnis sin kaj venis al li, kiel agas bando de sturnoj. Ili pasis super li, kiel fosforeska neĝo, kaj tiam li vidis malantaŭ ili iun pli grandan kreaĵon antaŭirantan al la sfero.

    Nekonata Abisma Kreaĵo

Unue li povis vidi ĝin nur malhele, unun malforte movantan formon, iomete similan kun piediranta homo, kaj tiam ĝi venis en la etendaĵon de lumo, kiun la lampo elĵetis. Dum la brilego frapis ĝin, ĝi fermis siajn okulojn, blindumita. Li fiksrigardis ĝin kun rigida miro.

Ĝi estis stranga vertebrulo. Ĝia malhelpurpura kapo iomete sugestis kameleonon, sed ĝi havis tiel altan frunton kaj tiel kranion kiel neniu reptilio iam ajn ĝis nun elmontris; la vertikala inklinangulo de ĝia vizaĝo donis al ĝi plej eksterordinaran similecon kun homo.

Du grandaj kaj elŝovantaj okuloj elstaris de orbitoj kameleone, kaj ĝi havis larĝan reptilian buŝon kun kornecaj lipoj sub ĝiaj etaj naztruoj. En la loko de la oreloj estis du grandaj brankokovriloj, kaj el tioj flosis forkiĝanta arbo de koralaj filamentoj, preskaŭ kiel la dendritaj brankoj, kiujn tre junaj rajoj kaj ŝarkoj havas.

Sed la homeco de la vizaĝo ne estis la plej eksterordinara eco de la kreaĵo. Ĝi estis dupiedulo; ĝia preskaŭ globa korpo ekvilibris sur tripiedo de du ranecaj kruroj kaj longa, dika vosto, kaj ĝiaj antaŭaj membroj, kiuj groteske karikaturis la homan manon, simile al ranaj, portis longan ostan stangon, pintitan per kupro. La koloro de la kreaĵo estis diversa; ĝia kapo, manoj, kaj kruroj estis purpuraj; sed ĝia haŭto, kiu malstreĉe pendis sur ĝi, kvazaŭ vestoj, estis fosforeske griza. Kaj ĝi staris tie, blindigita de la lumo.

Finfine tiu nekonata kreaĵo de la abismo palpebrume malfermis siajn okulojn, kaj, ombrante ilin per sia libera mano, malfermis sian buŝon kaj eligis kriegon, artikulaciatan preskaŭ kiel parolado, kiu penetris eĉ la ŝtalan ujon kaj remburitan jakon de la sfero. Kiel kriegado povas okazi sen pulmoj, Elsted ne pretendas klarigi. Ĝi tiam movis sin flanken el la brilo en la misteron de ombro, kiu randis ĝin ambaŭflanke, kaj Elsted sentis anstataŭ vidis, ke ĝi venis al li. Supozante, ke la lumo altiris ĝin, li malŝaltis la kurenton. Momenton poste io mola frapetis sur la ŝtalon, kaj la globo ŝanceliĝis.

Tiam la kriegado estis ripetita, kaj ŝajnis al li, ke malproksima eĥo respondis al ĝi. La frapetado reokazis, kaj la globo ŝvingis kaj ŝlifiĝis kontraŭ la bobeno, en kiu la kablo estis ruliĝita. Li staris en la nigreco kaj strabis eksteren en la ĉiamdaŭra nokto de la abismo. Kaj post nelonge li vidis, tre malfortajn kaj malproksimajn, aliajn fosforeskajn homsimilajn formojn rapidantajn al li.

Apenaŭ sciante tion, kion li faris, li ĉirkaŭpalpis sian ŝvingantan karceron, por trovi la elstaraĵon de la ekstera elektra lumo, kaj hazarde trovis sian propran etan efluvlampon en sia remburita kaveto. La sfero tordis, kaj tiam faligis lin suben; li aŭdis kriegojn kiel kriegojn de surprizo, kaj kiam li levis sin sur siajn piedojn, li vidis du parojn de trunketaj okuloj strabantaj en la suban fenestron kaj reflektantaj lian lumon.

    Pliaj Strangaj Spertaĵoj

Ene de momento, manoj estis vigle frapetantaj sur lia ŝtala ŝelo, kaj estis sono, sufiĉe horora por lia stato, de la metala protekto ĉirkau la aparato vigle martelata. Tio, vere, igis lian koron time pumpegi, ĉar se strangaj kreaĵoj sukcesus malfunkciigi tion, lia ellaso neniam okazus. Li ĵus pensis pri tio, kiam li sentis la sferon perforte ŝvingi, kaj ĝian plankon forte premi kontraŭ siaj piedoj. Li malŝaltis la etan efluvlampon, kiu lumigis la internon, kaj direktis la grandan lumon el la aparta kupeo eksteren en la akvon. La marprofundo kaj la homsimilaj kreaĵoj malaperis, kaj kelkaj fiŝoj ĉasantaj unu la alian subite falis preter la fenestro.

Li tuj pensis, ke tiuj strangaj loĝantoj de la profunda oceano rompis la ŝnuron, kaj ke li estis eskapita. Li ĵetiĝis supren pli kaj pli rapide, kaj tiam haltiĝis kun ektiro, kiu pelis lin kontraŭ la remburita plafono de lia karcero. Dum duonminuto, eble, li estis tro surpriziĝita por pensi.

Tiam li sentis, ke la sfero estis malrapide turnanta, kaj estis svinganta, kaj ŝajnis al li, ke ĝi estis ankaŭ tirata tra la akvo. Kaŭrante proksime ĉe la fenestro, li sukcesis fari sian pezecon efika, kaj ruli tiun parton de la sfero suben, sed li povis vidi nenion krom la palan radion de sia lumo senefike batanta suben en la mallumon. Venis al lia menso, ke li pli vidus, se li malŝaltus la lumon, kaj lasis siajn okulojn kutimiĝi al la profunda obskureco.

Pro tio, li estis saĝa. Post kelkaj minutoj, la velura mallumo fariĝis diafana mallumo, kaj tiam, tre fore, kaj tiel malforta kiel la zodiaka lumo de Anglia somera vespero, li vidis formajn movantajn sube. Li opiniis, ke tiuj kreaĵoj malligis lian kablon, kaj estis tirantaj lin laŭ la oceana profundo.

Kaj tiam li vidis ion malfortan kaj foran trans la ondadoj de la suboceana ebenejo, larĝan horizonton de pala lumeco, kiu etendiĝis ambaŭflanken tiel for kiel la rango de lia eta fenestro lasus lin vidi. Al tio li estis tirita, kiel balono estus tirita de viroj el la vasta kamparo al urbeto. Li tre malrapide alproksimiĝis al ĝi, kaj tre malrapide la malhela radiado kuniĝis en pli definitajn formojn.

Ĵus antaŭ la dek sepa, li estis venigita super tiu luma regiono, kaj tiam li povis distingi aranĝaĵon, kiu sugestis stratojn kaj domojn grupitajn ĉirkaŭ vasta sentegmentita konstruaĵo, kiu groteske sugestis iun ruinan abatejon. Ĝi estis vastigita sub li kiel mapo. Ĉiuj domoj estis sentegmentitaj kortoj de muroj, kaj ilia materio, konsistanta de fosforeskaj ostoj, kiel li poste rimarkis, donis al la loko ŝajnon kvazaŭ ĝi estus konstruita el dronita lunlumo.

Inter la enaj kavernoj de tiu loko, ondantaj arboj de krinoidoj etendis siajn tentaklojn, kaj altaj, maldikaj, vitrecaj spongoj ĵetis sin kiel brilantaj minaretoj kaj lilioj de gaza lumo el la ĝenerala lumetado de la urbo. En la malfermitaj areoj de tiu loko li povis vidi viglan movadon kvazaŭ de homamasoj, sed li estis tro multajn klaftojn super ili por distingi la erojn en tiuj amasoj.

    Urbo de la Abismo kaj Ĝia Popolo; la Fino de la Esploristo

Tiam malrapide ili tiris lin suben, kaj dum kiam ili faris tion, la detaloj de tiu loko malrapide rampis en lian komprenon. Li vidis, ke la kursoj de nubaj konstruaĵoj estis distingitaj per globetitaj linioj el cirklaj aĵoj, kaj tiam li vidis, ke ĉe kelkaj lokoj sub li, en vastaj malfermitaj areoj, estis formaĵoj kiel la inkrustitaj formoj de ŝipoj.

Malrapide kaj certe li estis tirita suben, kaj la formaĵoj sub li fariĝis pli brilaj, klaraj, pli distingitaj. Li estis tirata suben, li komprenis, al la granda konstruaĵo meze de la urbeto, kaj li povis kelkfoje ekvideti la multegajn formaĵojn, kiuj estis tirantaj lian kordon. Li miris vidante, ke la rigilaro de unu el la ŝipoj, kiuj faris tian eminentan trajton de tiu loko, estis plenplena de multaj gestadantaj uloj rigardantaj lin, kaj tiam la muroj de la granda konstruaĵo silente leviĝis ĉirkaŭ li, kaj kaŝis la urbon de liaj okuloj.

Kaj tiaj muroj estis ili, el akvosaturita ligno kaj tordita dratŝnuro, kaj feraj gafoj, kaj kupro, kaj la ostoj kaj kranioj de mortintoj. La kranioj estis metitaj en zigzagaj lineoj kaj spiraloj kaj fantaziaj kurboj sur la konstruaĵo; kaj en kaj el iliaj orbitoj, kaj sur la tuta surfaco de tiu loko, kaŝis sin kaj ludis multego da arĝentaj etaj fiŝoj.

Subite liaj oreloj pleniĝis de malalta kriegado kaj bruo kiel la perforta eksonado de kornoj, kaj tiam venis fantazia ĉanto. Suben la sfero sinkis, preter la vastegaj pintaj fenestroj, tra kiuj li malklare vidis grandan nombron de tiuj strangaj, fantomsimilaj kreaĵoj rigardantaj lin, kaj finfine li ripoziĝis, ŝajne, sur specon de altaro, kiu staris meze de tiu loko.

Kaj nun li estis en tia alto, ke li povis denove klare vidi tiujn strangajn ulojn de la abismo. Mirante, li vidis, ke ili estis riverencantaj lin, ĉiu krom unu, ŝajne vestita en talaro el laminsimilaj skvamoj, kaj kronita kun luma diademo, staranta, malfermanta kaj fermanta sian reptilian buŝon, kvazaŭ li direktus la ĉantadon de la adorantoj.

Iu stranga impulso igis Elsted denove ŝalti sian etan efluvlampon, tiel ke li videbliĝis al tiuj kreaĵoj de la abismo, kvankam la ekbrilo igis ilin tuj malaperi en la nokton. Pro la subita vido de li, la ĉantado cedis al tumulto de ĝojegaj kriegoj; kaj Elsted, volante spekti ilin, denove malŝaltis sian lumon, kaj tuj malaperis de iliaj okuloj. Sed dum iom da tempo, li estis tro blindita por percepti, kion ili estis farantaj, kaj kiam finfine li povis distingi ilin, ili estis denove genufleksantaj. Tiumaniere ili pluigis adori lin, sen ripozo aŭ paŭzo, dum tri horoj.

Plej detalita estis la rakonto de Elsted pri tiu mirinda urbo kaj ĝiaj loĝantoj, tiu popolo de eterna nokto, kiu neniam vidis sunon aŭ lunon aŭ stelojn, verdan vegetaĵaron, aŭ iun ajn vivan aerspirantan kreaĵon, kiu sciis nenion pri fajro, aŭ pri iu ajn lumo krom la fosforeska lumo de vivaĵoj.

Kvankam lia rakonto estas surprizega, pli surprizega estas rimarki, ke sciencaj homoj, tiel eminentaj kiel Adams kaj Ĝenkins, trovas ĝin enhavi nenion nekredeblan. Ili diras al mi, ke ili vidis neniun rezonon, kial komprenpovaj, akvospirantaj, vertebraj kreaĵoj, kutimitaj al malalta temperaturo kaj grandega premo, kaj de tia peza anatomio, ke ili ne flotus vive aŭ malvive, ne povus vivi sur la fundo de la profunda oceano, kaj tre malsuspektitaj de ni, praidoj, kiel ni, de la grandaj Teriimorfoj de la epoko de la Nova Ruĝa Sabloŝtono.

Ili konas nin, tamen, kiel strangajn, meteorajn kreaĵojn, kutime katastrofe falantajn el la mistera nigreco de ilia akva ĉielo. Kaj ne nur ni, sed ankaŭ niaj ŝipoj, niaj metaloj, niaj aparatoj, pluvas suben el la nokto. Kelkfoje sinkantaj aĵoj disbatas suben kaj dispremas ilin, kvazaŭ juĝo de iu nevidebla supra povo, kaj kelkfoje venas aĵoj de la plej alta rareco aŭ utilo, aŭ inspirigantaj formoj. Oni povas parte kompreni, eble, iliajn agojn pro la malsuprenirado de viva homo, se oni pensas, kion farus barbara gento, se lumkronita, brila kreaĵo subite elvenus el la ĉielo.

Iutempe Elsted supozeble diris al la oficiroj de la Ptarmigan ĉiun detalon de sia stranga dek du horoj en la abismo. Estas certe, ke li intencis tutskribi la detalojn, sed li neniam faris tion, kaj do malfeliĉe, ni devas kunigi la malkonsekvencajn fragmentojn de lia rakonto el la rememoradoj de Komandoro Simons, Ŭejbriĝ, Stivenz, Lindli, kaj la aliaj.

Ni malhele vidas la aferon per fragmentaj videtoj—la granda fantoma konstruaĵo, la riverencantaj, ĉantantaj uloj havantaj malhelajn kameleonsimilajn kapojn kaj malforte lumajn vestaĵojn, kaj Elsted, kun sia lumo denove ŝaltanta, vane penanta komprenigi ilin, ke la kordo, per kiu la sfero estis tenita, devis tranĉiĝi. Silente pasis minuto post minuto, kaj Elsted, rigardante sian poŝhorloĝon, estis terurita pro la malkovro, ke li havis sufiĉan oksigenon nur por kvar pliaj horoj. Sed la ĉanto por lia honoro daŭris senĉese kvazaŭ tio estis la marŝkanto de lia venonta morto.

La manieron de lia libero li ne komprenas, sed konsiderante la finon de la kordo, kiu pendis de la sfero, ĝi estis tranĉita per frotado kontraŭ la eĝo de la altaro. Subite la sfero renversiĝis, kaj li rapide ĵetiĝis supren, el ilia mondo, tiel kiel fantoma kreaĵo vestita en vakuo ĵetus tra nia propra atmosfero ree al ĝia nativa etero. Li supozeble ĵetiĝis el ilia vidado tiel kiel bobelo de hidrogeno ĵetiĝus supren el nia aero. Tio devis ŝajni stranga suprenirado al ili.

La sfero rapidiĝis supren eĉ pli rapide ol, dum pezita per la plumbaj sinkpezoj, ĝi rapidiĝis malsupren. Iĝis treege varmege. Ĝi rapidiĝis supren kun la fenestroj supren, kaj li rememoras la torenton de bobeloj ŝaŭmantan kontraŭ la vitraĵo. Ĉiun momenton li atendis, ke ĝi flugos. Tiam subite io kiel vastega rado ŝajnis liberiĝi en lia kapo, la remburita ĉambro ruliĝis ĉirkaŭ li, kaj li svenis. Lia sekva rememoro estis pri lia kajuto, kaj pri la voĉo de la kuracisto.

Sed tio estas la esenco de la eksterordinara rakonto, kiun Elsted diris per fragmentoj al la oficiroj de la Ptarmigan. Li promesis tutskribi ĉion poste. Lia menso estis ĉefe okupita pri la plibonigado de lia aparato, kio estis farita ĉe Rio.

Nur restas diri, ke la 2-an de februaro 1896, li faris duan malsupreniron en la oceanan abismon kun la plibonigoj, kiujn lia unua sperto sugestis. Kio okazis, ni supozeble neniam scios. Li neniam reiris. La Ptarmigan tutserĉis ĉe la loko de lia malsupreniro, vane penanta trovi lin dum dek tri tagoj. Tiam la ŝipo reiris al Rio, kaj la novaĵo estis telegrafita al liaj amikoj. Tiele estas la afero nun. Sed apenaŭ supozeblas, ke plua peno ne fariĝos por konfirmi lian strangan rakonton de tiuj nesuspektitaj urboj de la profunda oceano.

La Fino.
