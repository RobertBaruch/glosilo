https://archive.org/details/AmazingStoriesV04N03192906/page/n15/mode/2up

La Eksperimento pri Skarabo
verkita de Russell Hays (tradukita de Zekri Drako)
(eldonita en Amazing Stories, v4 no3, Jun 1929, pp 207-213)

Malmultaj personoj iam vizitas la muzeon Filmore. Ĝi estas mucida, malhela loko, okupanta la tutan duan etaĝon de la malnova Halo Marvin; la konstruaĵo mem estis jam delonge juĝita neloĝebla. Eĉ pli malmultaj rimarkas la unu tre surprizegan aĵon en la tuta specimenaro. Ĝi estas skarabo metita tutsole en malgranda vitrino dekstre de la enirejo. Giganta skarabo, preskaŭ kvar colojn longa, kun pale flavaj makuloj sur la metale grizaj flugilkovriloj.

Eĉ tiel ĝi ne prezentas enigmon. Tropikaj insektoj ofte atingas tian grandecon. Sed, se oni inklinus al entomologio, oni mirus, kiam oni legus la etikedon sub ĝi, ĉar Cicindela Clymene estas loka, nokte predanta speco de tigroskarabo, apenaŭ duoncolon longa.

Kaj ne tie finiĝis la afero.

Ofte dum vesperoj, kiam lulanta kvieto kuŝis sur la ĉirkaŭaĵo, unu grandaĝa klinita eta viro, aŭstere vestita per malhele blua serĝo, enlasas sin en la muzeon per ĉefŝlosilo. Ŝtele ekrigardante ĉirkaŭ la ombra ĉambro de mamuloj, li haltas antaŭ la skarabo, kun io simila al hororo sur sia maldika, ŝrumpita vizaĝo. Dum dek kvin minutoj li kutime staras tie, malserene kombante sian neĝblankan hararon per ostaj fingroj.

“Ho, vi diablo! Vi senkora, damna diablo!” li flustras. La pupiloj de liaj milde grizaj okuloj malvastiĝas kun aspekto de intensa bedaŭro, kaj sur lia sulkita vizaĝo establiĝas mieno de netolerebla doloro.

Se iu ajn malfrua vizitanto hazarde enirus la muzeon tiatempe, la eta viro kulpe surprizegiĝus, kroĉiĝus al sia senkarna kolo, kaj tuj forkurus de la konstruaĵo.

Enketo de la studentaro malkovras la fakton, ke li estas la maljuna Asao Stefens, profesoro de entomologio. Konsenteble, li estas iomete stranga. Kaj estas iom ŝoke malkovri, ke li ankoraŭ aĝas ne pli ol 45 jarojn. Tiu antaŭtempa aĝado estas atribuita al nerva kolapso ĉirkaŭ ses jarojn antaŭe. Tiutempe Asao jam atingis grandan nacian famon en sia elektita fako, pro sia laboro pri la determinado de la funkcioj de insektaj ganglioj, aŭ nervaj centroj.

La streĉo de la longaj, neregulaj horoj pasitaj en tiu esplorado estis supozeble troa por li. Ĝis nun, neniu iam pensis pri la konekto inter la subitan blankiĝon de lia hararo, kaj la vampiraj murdoj, kiuj tre teruris la etan kolegian urbeton tiutempe.

Ĉirkaŭ kvar jarojn antaŭ lia kolapso, Asao elpensis mikroskopon aparte adaptitan por studi vivajn insektojn. Sub tiu instrumento, li faris la operaciojn, per kiuj li definitive malkovris du sistemojn akcesorajn de la ganglia ĉeno. Sekvante liajn nunfamajn sukcesojn kun ganglia esploro, li entreprenis trovi la senduktajn glandojn rilatantajn al la tiroido kaj la hipofizo de homoj, kiuj regas la kreskon kaj la progreson de insektoj en la larva stadio. Finfine, li trovis ilin. Unu, li trovis ĉe la bazo de la cerbo, la alia estis kremkolora tubero ĉe la flanko de la tria ganglio.

Por pruvi la funkciojn de tiuj glandoj, li malfortigis aŭ detruis ilin, tiumaniere nanigis la larvon kaj la rezultantan moteon aŭ skarabon. Eksperimentante laŭ tiu premiso, li malkovris, tuthazarde, ke malforta alkala solvaĵo, precipe de potasa kombinaĵo, faris agacan efekton sur la glandoj, kiu kreskigis ilin nenormale.

“Nu, se tiel estas,” pensis Asao, dum liaj grizaj okuloj kontemple malvastiĝis, “kio okazus al la larvo? Ĉu ĝi ankaŭ kreskus nenormale?”

Hazarde havante kelkan nombron da tigroskarabaj larvoj en sia laboratorio tiutempe, Asao tuj komencis testi sian novan teorion. Ĉiu krom tri el tiuj larvoj malsukcesis postvivi liajn traktojn. Tiuj tri, dum Asao plue stimulis iliajn endokrinajn glandojn per ripititaj hipodermaj injektoj de alkala solvaĵo, postnelonge kreskis multe super la normala grandeco de Cicindela Clymene larvoj. Ili plue kreskis! Asao estis ĝojegita. Li revis pri giganta skarabo, kiu igus la tutan sciencan mondon anheli pro mirado.

Tamen, estis multe da dubo en lia menso pri ĉu la larvoj normale krizalidiĝus, kaj farus tiun miran alkemaĵon de naturo, per kiu malbelaj, malrapidaj larvoj kaj raŭpoj fabrikas por si paperajn ĉelojn kaj bobenas kokonojn, el kiuj ili elaperas kiel plenprogresitaj skaraboj kaj papilioj.

Tiutempe, ĉiuj tri larvoj atingis longecon de ĉirkaŭ kvin coloj. Asao ĉesis injekti du el ili, kaj malpacience atendis, por malkovri, kio okazus. Dum unu semajno ili plue malsatege manĝis. Tiam, unu tagon, ili subiris en siajn truojn en la sabloskatolo ĉe la laboratoria fenestro, kaj komencis krizalidiĝi. Asao ne havis ideon, kiom da tempo necesus por finiĝi. Dumtempe, li plue injektis la alian larvon.

***

Kiam ĝi kreskis al longeco de unu futo, ĝi estis giganta deformita limako, kiu kuŝis en la kolo de sia truo, montrante nur sian terkoloran kapon. Nutri ĝin iĝis rimarkinda problemo. Asao devis pasi pli kaj pli da tempo ĉiumatene kun sia reto, kaptante kreskantan nombron da insektoj por satigi la nesateblan apetiton de la larvo. Evidente, li ne povis plue tiamaniere nutri ĝin senlime. Unu vesperon, kiel eksperimento, li portis kelkajn musojn de la zoologia fakultato en sian domon.

“Aŭ ŝanĝu vian dieton, aŭ viaj tagoj de kresko estos finitaj,” li informis la malamikajn okulojn, kiuj kolere rigardis lin de ambaŭ flankoj de la oblonga, terkolora plato, kiu kuŝis kiel klappordo en la ebena surfaco de la sabloskatolo. Ŝajnis al li, ke rigardo de ruza kompreno venis al la ruinigemaj okuloj.

Prenante muson de ĝia kaĝo, Asao faligis ĝin en la skatolon. Kvazaŭ instinkte avertita, la muso panike kuris ĉirkaŭ la rando de la skatolo, treege evitante la malhelan platon proksiman al la centro. La larvo malsate fiksrigardis ĝin. Asao agis kvazaŭ por deteni ĝin. La muso kontraŭe tordevitis lin, kurante trans la mezo de la skatolo. La klappordo subite malfermiĝis. Asao momente ekvidis terurajn, brilantajn, tondilsimilajn dentojn, impetantajn supren de pala, iome bruna faŭko. La muso eligis teruritan ŝrikon. Tiam la hida insidaĵo krakfermiĝis, kaj la brilaj, penetremaj okuloj de la larvo triumfe ardis, dum ĝi trenis sian baraktantan viktimon suben en sian kuŝejon.

“Vi damna diablo, vi!” kriis Asao. Kaj, ĉar li efektive estis tre submetiĝema kaj timema speco de persono, li sentis malvarman tremon laŭkurantan laŭ sia spino.

Dum pasis la semajnoj kaj la apetito de la larvo plue kreskis proporcie al ĝia grandeco, Asao iom post iom ŝanĝis ĝian dieton al pecoj da kruda bovaĵo. Por eviti la scivolemon de la lokaj buĉistoj, li aĉetis la bovaĵon el diversaj vendejoj. Kaj finfine, kiam la larvo atingis longecon de preskaŭ tri futoj, li komencis iri al Parkerurbo, kie li ĉiufoje aĉetis kvaronon da bovo, dirante, ke li estis zorganta pri provizejo de prizona laborkampo.

Loĝigi la larvon ankaŭ prezentis problemon. Dum ĝi kreskis, ĝi simile pligrandigis sian kuŝejon, forĵetante sablon senzorge trans la plankon de la laboratorio. Ĝi preskaŭ malplenigis la pli grandan skatolon, kiun Asao havigis por ĝi. Krome, ĝi nun eligis fortan, ŝvitan odoron, kiu igis la laboratorion preskaŭ neloĝebla.

“Mi ne povas loĝigi vin ĉi tie?” Asao cerbumis.

Tamen, li apenaŭ povis meti ĝin eksteren en la korton. Malgraŭ la izolo de la dometo, kiun li luis ĉe la limoj de la vilaĝo, okazaj vagantoj alproksimiĝus por vidi, kion li faris. Li ne havis iun ajn intencon esti persekutita de amaso da rabiaj ĵurnalistoj kaj kunlaborantaj sciencistoj antaŭ ol liaj eksperimentoj estis sukcese kompletigitaj. Konsekvence, li solvis la aferon per metado de la larvo en la terplankon de malgranda lignoŝedo, ĝuste apud la posta porĉo.

Kaj la injektado de la alkala solvaĵo ne plu estis facila tasko. La sola maniero per kiu Asao povus elpreni la larvon el ĝia kuŝejo, estis elfosi ĝin. Konstante, li devis atenti ĝian malbelan kapon. Unufoje, ĝi tordis sin kaj sovaĝe flankfrapis lian brakon, ĝia denta faŭko tranĉante la karnon preskaŭ ĝis la osto.

“Jes, vi farus! Klopodante fari tion jam delonge!” Asao kriis, alkroĉiĝante al lia sangadanta brako. “Vi insidema diablo!”

Post tio, li fosis suben apud ĝi, kaj metis specon de jungilaro ĉirkaŭ ĝia sulka, vila korpo. La haŭto de la larvo jam iĝis dika kaj malmola. Asao maldelikate traktis ĝin, uzante hipodermilon kun nekutime longa injektilo, por eviti rompigi ĝin pro iu subita tordado. Finfine, la larvo kreskis ĝis longeco de preskaŭ ses futoj, kun la timiga klapporda kapo larĝe unu kaj duonon da futoj. Ĝia rabema apetito estis mirinda. Fakte, nutri ĝian avidan faŭkon nun iĝis iom da streĉo al la malgranda stipendio de Asao. Li decidis lasi ĝin krizalidiĝi.

Eĉ post kiam li finis siajn injektojn, tamen, la larvo plu kreskis. La pliparto de monato pasis antaŭ ol ĝi finfine retiris sian korpulentan korpon suben, malaperante en la profundojn de sia kuŝejo, hermetikigante la buŝon de la truo post si.

Starante senspire en la ŝedo, Asao povis aŭdi ĝin turniĝi kaj turniĝi, ĉirkaŭ ses futojn sub la terplanko, dum ĝi ŝpinis kaj bobenis sian kokonsimilan krizalidĉelon. Dum preskaŭ du semajnoj la senĉesa laboro daŭris. Tiam, kiam tio finfine ĉesis, Asao fosis suben al la krizalido. Surbaze de la parto, kiun li malkovris, ĝi ŝajnis esti giganta, fazeolforma ĉelo, ĉirkaŭ tri futojn larĝa, farita de iu speco de frakasiĝema materialo kun la koloro kaj konsisto de malmola kaŭĉuko. Neniu sono elvenis el la interno. Nur kiam li akre frapetis sur la muro de la ĉelo, okazis malviglaj movoj. La krizalido estis ja viva!

Dum iom da tempo, Asao memdebatis, ĉu elpreni ĝin kaj enfosi ĝin en sablan kavon en sia laboratorio. Sed rekonsiderante, li decidis, ke eble plej bone estus lasi la ĉelon, kiel naturo intencis, ke ĝi restu dum tiu ŝanĝa stadio.

Nun kiam la larvo estis en sia krizalida ĉelo, li povis fari nenion krom atendi ĝis ĝi elaperus kiel belega brilanta kreaĵo de speco, kiun homo neniam antaŭe vidis. La du pli malgrandaj larvoj jam eliris el siaj ĉeloj kiel plenkreskaj tigroskaraboj, kelkajn semajnojn antaŭe. Ili estis mirinde belaj etaj kreaĵoj, entute kvar colojn longaj. Iliaj grizaj korpoj estis akre markitaj per glate limitaj makuloj de plej pala flavo. Ili rapide kuris ĉirkaŭ la vitra kaĝo, kiun Asao havigis por ili, sur mirinde longaj kaj graciaj kruroj. Kiam surprizitaj, ili ĉirkaŭflugis kun pafiĝa rapideco, ŝajnante, unuarigarde, kiel grandegaj strangformaj kolibroj.

Estas unu el tiuj, la unua morti, kiun oni ankoraŭ vidas en ĝia vitrino en la muzeo Filmore.

Dum li atendis la gigantan larvon krizalidiĝi, tamen, Asao ne estis senlabora en siaj esploroj. Li skribis multampleksan raporton pri la tuta eksperimento, kiu estis prezentota al la Nacia Entomologia Asocio kiam la giganta tigroskarabo finus sian metamorfozon, senduban provon de la ĝusteco de liaj teorioj.

***

Tiutempe Asao multe revis. Longajn vesperajn horajn li sidis apud la granda fosita ĉelo, sentanta la malfortajn pulsojn de la vivo interna, dum li viziis gapan mondon, mirantan pri la mirindaĵo, kiu unu tagon estus paradita antaŭ ĝia admirega rigardo. Li havis aliajn revojn, duonformitajn planojn por bredi gigantan rason de formikoj, kiu estus dresita por fari la manlaboron de homoj. Tio estis inspiranta penso! Li faris sennombrajn eksperimentojn.

La monatoj rapide forpasis. Preskaŭ unu jaro pasis, de kiam la larvo ŝpinis sian krizalidan ĉelon. Asao havis neniun manieron por scii la tempon kiam ĝi elvenus kiel plenkreskulo, ĉar lia sperto kun la pli malgrandaj larvoj montris, ke la periodo de krizalidiĝo estis nenormale plilongigita pro la pliigita kresko. Tamen, dum la printempo revenis, li havis kreskantan konvinkon, ke la krizalido preskaŭ finis sian ŝanĝon.

Kuŝante sur la terplanko de la lignoŝedo, li povis aŭdi mallaŭtajn skrapajn sonojn, malpaciencajn movojn, kvazaŭ la skarabo estis tediĝanta pri sia malvasta ĉelo. Eble ĝi estis prepariĝanta elveni? Unuafoje, Asao serioze pensis pri kiel, precize, li traktus ĝin kiam ĝi elvenus. Li ĉirkaŭrigardis la lignoŝedon. Ĝi estis tiel forta konstruaĵo. Jes, ĝi retenus la skarabon dumtempe. Li muzelingus ĝian terurigan faŭkon, kaj eble tondus unu el ĝiaj flugiloj. Facile farita. Estus multaj personoj, kiuj volus helpi lin. Tro multaj, plejprobable!

“Estas senutila jam prizorgi tion,” li diris al si. Li ne sciis eĉ ĉu la giganta skarabo iam elvenus. Vivo estis plena de tiaj disreviĝoj.

Pri tio, tamen, li ne devis maltrankviliĝi. La monstro ja elvenis! Sed ne en la kvieta maniero, kiun Asao atendis. Kaj tamen, li devus esti antaŭvidinta tion. Li estis ioma aŭtoritatulo pri la kutimoj de Cicindela Clymene. Konsekvente, estis neniu ajn ekskuzo por li pri tio, kio okazis. Sed Asao konstatis tion tro malfrue.

Iutempe dum la mateno de la 17-a de majo, la monstra skarabo manĝis la finon de sia krizalida ĉelo kaj grimpis supren en la lignoŝedon por sekigi siajn vaksajn flugilojn. Tiu tago estas gravurita per dolorigaj sulkoj sur la memoro de Asao. Malfrue vekiĝante, li havis la tempon nur por unu ekrigardo en la lignoŝedon antaŭ ol li kuris al siaj klasoj. Estis mirinda printempa mateno, la aero estis riĉa kiel rara malnova vino, kaj la malseketa tero estis elasta sub liaj piedoj. Siringoj estis tutflorantaj laŭ la ŝparvojo al la universitata parko; kaj la ĉielo supre estis tiel klara kiel belega, sendifekta turkiso.

La mateno kaj tagmezo pasis senokaze, krom kreskanta antaŭsento en la menso de Asao. Ĉu io jam okazis al la krizalido? Ĉu ĝi jam eliris? Asao maltrankvile movadetis sin en sia seĝo, aŭtomate ripetante siajn lekciojn, senpense. Tuj kiam la lasta finiĝis, li ekprenis sian ĉapelon kaj ekkuris hejmen. Preninte la ŝlosilon de la kuirejo, li iris al la lignoŝedo; tiam ekhaltis, time fiksrigardante, antaŭ ol li atingis ĝin.

Granda malglata truo estis jam ŝirita en la flanko de la ŝedo. La lignoplatoj estis dispremitaj kaj splititaj kvazaŭ tranĉitaj de la malakra malglata klingo de giganta tondilo. Asao ekkaptis sian kolon. Neniu homo iam ajn faris truon kiel tiun! Li senbride kuris al ĝi, kliniĝante super la rompitaj finoj de la lignoplatoj por vidi en la ŝedon. La konstruaĵo estis senenhava.

Asao paŝis tra la truon kaj stumblis sur la terbuloj kiuj estis senzorge ĵetitaj trans la terplanko. En ilia centro estis nigra truo, unu jardon diametra, kondukanta rekte suben en la teron. La eta sciencisto genuiĝis por pli bone fiksrigardi suben en la nove malfermitan kuŝejon.

“Ĝi elvenis — eskapis!” li flustris. “Sed ĝi ne povus iri tre fore. Mi iel kaptos ĝin.”

Mucida, iom dolĉa odoro, kiel malseka silko, elvenis el la truo. Probable de la nove malfermita ĉelo, li decidis. Li turnis sin por kalkuleme rigardi la truon ŝiritan en la flanko de la ŝedo. Surbaze de tio, la skarabo devis esti pli granda ol li antaŭe pensis. Monstra kreaĵo! Asao nervoze fingrokombis sian dikan brunan hararon. Ju pli baldaŭ li enkaĝigus ĝin, des pli bone!

Liaj maldikaj brovoj kuntiriĝis en maltrankvilan sulkon. Estis iom da diabla senkompateco en la maniero, en kiu grandaj terbuloj kaj splititaj lignoplatoj kuŝis tra la ŝedo. “Verŝajne ĝi nur klopodis disŝiri aĵojn?” li dube murmuris. “Devas esti tiel forta kiel ĉevalo! Kaj se ĝi kurus kaj flugus tiel rapide kiel la etaj...!”

Horora timo alkroĉiĝis al la koro de Asao. Li komencis aprezi, unuafoje, la teruran forton kaj rapidon de la monstro, kiun li kreskigis. La penso estis konsterna. Li lekis siajn lipojn, ekfrapita de subita, pli urĝa penso. Aĥ, certe ne! Ĝi ne farus tion? Tamen ĝi devis nutri sin? Kaj li estis ĉi-tie, nur staranta senage. Asao eksaltis super la rubo kaj ekkuris reen al la domo. Tie li prenis duoble bareletan fusilon kaj ŝarĝis ĝin per kugletoj. Kiam li venus en pafdistancon de la skarabo, li promesis al si, li kripligus ĝin per forpafi flugilon. Se tio ne haltigus ĝin, li forpafus kruron.

Postpense, li volvis volvaĵon da ŝnuro sur sian brakon. Tiu eble fariĝus utila kiel buŝumo por tiu faŭko.

Tiel armita, Asao ree paŝis en la korton. Pro plena scio pri la kutimoj de Cicindela Clymene, li havis neniun dubon pri kie serĉi la eskapitan monstron. Tigroskaraboj, li sciis, ĉasis ĉefe nokte, kaŝante sin dum la tago sub branĉetoj kaj rubo. Konsekvente, la skarabo, malgraŭ sia grandeco, probable kaŝus sin ie en arbusto. Eble laŭ la arbustaj bordoj de la rivereto Saliko; unu kurbo de kiu etendiĝis en la postkorton de Asao.

Ĉar estis malmultaj tiaj senkultivitaj lokoj en la ĉirkaŭaĵo de Filmore, tio estis kredebla loko por serĉi. Certe, se li ne baldaŭ trovus ĝin, li supozis, ke li devus igi iujn el siaj studentoj helpi lin. Estis pluraj, kiuj volus. Kaj la skarabo ne povis longe foresti, se ĉiuj serĉus ĝin. Eble li eĉ proponus rekompencon? Jes, tio probable estus la plej simpla maniero por trakti la aferon.

Dum pasis la tagmezo, kaj li trovis neniun spuron de la skarabo, Asao fariĝis pli kaj pli konvinkita, ke tiu plano estis la sola logika farenda. Revenante al la dometo, li eniris sian aŭton kaj aŭtis al la poŝtejo de Filmore. Ĉe la skribtablo, li skribis avizon sur la dorson de malgranda afiŝo.

$100.00 REKOMPENCO

Pagota por kapti gigantan tigroskarabon, eskapintan el mia laboratorio. Tiu kreaĵo, kiu estis kreskigita al probabla korpa longo inter kvin kaj ses futoj, per stimulado de siaj endokrinaj glandoj, kredeble estos trovita kaŝiĝanta en densa vepro dum la tago, elvenante krepuske por ĉasi. Supozeble nun kaŝiĝanta laŭ la rivereto Saliko.

Asao Stephens, Profesoro de Entomologio, Kolegio de Filmore

***

Tio igus la onidiristojn paroli, Asao revis, subskribante la avizon. Multaj el ili, sendube, konsiderus lin kiel deliran. La maldikaj lipoj de la eta sciencisto tiriĝis posten en amuzitan rideton. Nu, kiam ili vidis la skarabon, ili havus la oportunon ŝanĝi siajn opiniojn!

Estis grupo de viroj ekscite parolantaj ĉe la pordo kiam li eniris la oficejon. Pro sia absorbiĝo, Asao ne rimarkis ilin. Nun ekrigardante ilin, li denove ridetis. La anonctabulo estis flanke de ili. Li alirus kaj afiŝus sian avizon. Ili volus scii, pri kio temas. Estus bone startigi la aferon. Li aliris al la anonctabulo kaj estis deprenanta prempingon, kiam raŭka eksklamo frapis liajn orelojn.

“Frenezulo! Estis tiu, kiu faris ĝin!” diris unu el la viroj per miregita voĉo. “Jen, maljuna Jaĉjo estis tuthakita kvazaŭ li falis en disigilon! La plej terura esprimo sur lia vizaĝo. Mi neniam vidis ion ajn similan!”

Asao paŭzis, kiam makabra antaŭsento ekvenis al li. Li kulpe ekpuŝis la avizon de rekompenco malantaŭ sia dorso. Ĉu povas ebli? Ho, Dio, se eblus! Li staris tie, apenaŭ spiranta.

“La knabino de la familio Kalahan estis tia!” alia eksklamis. “Jen, ŝiaj okuloj estis preskaŭ elorbitiĝantaj. Kaj ŝi estis blanka kiel fantomo!”

“Blanka, vi diras? Tia estis Jaĉjo. Kvazaŭ la sango estus tute elverŝita el lia korpo — linĉado estas tro bona por tia diablo!”

Naŭzo ekprenis la viscerojn de Asao. Estis diablo? Diablo, kiu suĉis la sangon el la mutilitaj korpoj de siaj viktimoj! Tio eksplikus la blankigitajn vizaĝojn, la okulojn fiksitajn de teruro. Apenaŭ povis esti koincido. Li movis sin pli proksimen al la grupo. “Ĉu oni scias, kiu faris tion?” li malaŭdace demandis.

“Ne jam,” respondis Milz, la alta, akcipitronaza proprietulo de la hotelo de Filmore. “Sed li ne povas eskapi. La ĝendarmo elsendis tri bandojn por traserĉi la kamparon.”

“Kie — kie ĝi okazis?”

“Rekte apud via domo, ĉirkaŭ mejlon for. Laŭ la rivereto Saliko. Sed tio, kio perpleksigis min, estas ke tiu, kiu faris ĝin, devis faligi maljunan Jaĉjon malkaŝe, meze de kampo. Ŝtelvenis kaj ekprenis lin for de plugilo, verŝajne.”

“Ho, Dio!” Asao anhelis. Kia pli certa pruvo povis esti, ol tia? Cicindela Clymene ĉiam sekvis sian predon malkaŝe! Asao tremis. La hotelisto strange rigardis lin. “Kaj la knabino?”

“Kaptis ŝin ĵus kiam ŝi estis transiranta la ponton de Fintel! Ŝia frato trovis ŝin kiam li eliris por sciiĝi, kial ŝi ne revenis hejmen. Ŝi estis kuŝanta tie, ĝuste en la mezo de la vojo.”

“Ŝiaj vestaĵoj tute deŝiritaj!” aldonis alia viro.

Asao forte glutis kaj deturnis sin. Ĉu Milz povis suspekti lin? Li piediris al la rubujo kaj ŝiris la rekompencan avizon en pecetojn. Pripensinte denove, li enpoŝigis la pecetojn. Estus ja malkontentiga, se oni rekunmetus ĝin! Li havis impulson freneze forkuri de la poŝtejo, kaj fuĝi de tiu absoluta tragedio antaŭ ol li malkovriĝus. Ie ajn, ie ajn por eskapi. Li enrigardis en sian poŝtskatolon, kaj kun peno, piediris kun ŝajna leĝereco eksteren al sia aŭto parkumita ĉe la vojrando.

Enirinte en ĝi, li aŭtis reen al la dometo. Kion li povis fari? Kaj la nokto ĵus komenciĝis. Li rememoris kun hororo la nesatigeblajn apetitojn de la pli malgrandaj skaraboj. Ili estis ĉiam malsategaj! Kiel ofte li vidis unu el ili kaptosalti sur iun senhelpan terskarabon, tranĉante tra la molajn partojn de ĝia koraso per potencaj pinĉilsimilaj dentoj, kaj tiam avare trinkante la sangon de la ankoraŭ tremetanta kadavro. Kvin-ses viktimoj pereus per la sovaĝa atako de la mortiganto, antaŭ ol ĝia sangavido eĉ parte satiĝus.

Asao sentis sin morte malsana, malsana en la koro. Li severe fermis siajn okulojn por elbari la makabran imagaĵon, kiu venis en lian menson.

Alvenante ĉe la dometo, li eniris kaj ŝlosis la pordon. Li penis bonsence, trankvile pensi — rezoni kun si mem. Kion li dirus, ekzemple, se unu el la bandoj vizitus lin? Se ili mortigus la skarabon, ĉu ili ne tuj suspektus lin? Ĉu estis nenio, kion li povis fari? Neniel haltigi la masakron? Senhelpe sidi ĉi tie estis freneziganta! Li ekprenis la fusilon kaj distrite kuris eksteren en la nokton.

Dum horo aŭ pli, li sencele ŝtelserĉis laŭ la vepraj randoj de la rivereto Saliko. Unufoje, li pensis, ke li aŭdis la akran zumadon de gigantaj flugiloj. Li timkaŭris suben kontraŭ sovaĝan rozarbeton, tenante sian pafpretan fusilon kun tremantaj fingroj. Alifoje, li vidis grupon de alproksimigantaj lumoj. Li turnis sin, kun saltanta koro, kaj panike kuris tra la veprejo. Iel li lasis la vojeton kaj trapuŝis tra rubusan arbustaron.

La dornoj ŝiris liajn vestaĵojn, tramordante en lian karnon. Ĉi tio estis tute sentaŭga. Li devis esti racia! Li stumblis reen al la vojeto kaj staris tie tremante. Li etendis sian manon al sia pulsanta frunto. Ĝi estis malseka pro ŝvito.

“Ho, mia Dio, mia Dio — kion mi faris?” li diris plorĝemante.

Li reiris al la dometo kaj freneze tretis tien kaj reen, tra sia mallumita laboratorio. Kion faris la skarabo nun? Ĉu ĝi jam plu viktimigis? Kiom? Kiu? Ĉu iu jam malkovris tion, kio ĝi estis? Ĉu iu suspektis lin? Asao eligis tremantan ĝemon. Li ne povis daŭri tiumaniere! Estus pli bone malkovri la plej malbonan, ol resti ĉi tie enfermita kun siaj pensoj.

Ankoraŭ alkroĉiĝante al la fusilo, li eniris sian aŭton kaj ree aŭtis al la urbeto. Ĉirkaŭŝvarmanta homamaso de loĝantoj kaj studentoj estis kunvenita apud la lumita pordejo de la Sepultistejo de Samson. Asao parkumis la aŭton, lasante la motoron funkcii, kaj aliĝis al la streĉita, strange silenta grupo, kiu staris sur la trotuaro. Ili rigardis lin suspekteme. Du pliaj homoj estis pereigitaj de la nekonata diablo — diablo, kiu eĉ nun estus serĉanta aliajn viktimojn. Ne estis indicaĵo pri ĝia identeco. Sed Asao trovis neniun konsolon pro tio.

***

Li sensente aŭskultis la rakonton, kiun raŭkvoĉa viro rakontis. Unu el la viktimoj estis infano. Ties kunludanto rakontis malkoheran rakonton, kiu povus tute kopiiĝi el iu mezepoka libro pri sorĉistinoj. La du knaboj estis piedirantaj laŭ pado tra angulo de gregejo. Granda brila birdo kun multaj longaj rigidaj kruroj venis flugante al ili. Surfalis sur la antaŭan knabon. La alia klare vidis ĝin en la vesperlumo, antaŭ ol li fuĝis pro teruro.

Malgraŭ la nekredemo de liaj aŭskultantoj, la knabo persistis en sia rakonto. Ĝi estis birdo. Granda brila birdo! Je mallonga distanco de la vojeto, serĉantoj trovis la ŝiritan kadavron de la kunludanto!

La raŭkvoĉa viro deklaris, ke la rakonto estis la senbridaj imagaĵoj de infano. Ne povis ekzisti tia infera aĵo, kia monstra sangsuĉanta birdo. Sed malgraŭ lia tuta logiko, la homamaso ĉe la sepultistejo malkviete movetiĝis. Estis flustroj pri vampiro. Ĉu la kadavroj ne estis nur senvivaj ŝeloj? Sed estis neeble! Ne ekzistis tia aĵo.

La kadavro de la terkultivisto, la unua, kiu estis mortigita, jam estis portita al la sepultistejo. Asao ŝovis sin tra la pordon. Homamaso estis kunpremita ĉirkaŭ la kadavro. Asao grimpis sur seĝon kaj rigardis super la kapoj al tie, kie ĝi kuŝis streĉita sur tablo. La kantonŝerifo kaj deputito estis tie, ekzamenante ĝin. Ili ŝajnis ne povi priskribi la armilon uzitan. La kadavro estis ja tre mutilita. Asao sentis sin perforte tremi.

La kulpo estis la lia! Estis kvazaŭ li mem faris tiujn makabrajn vundojn per siaj propraj manoj. Estis li, kiu estis la senkompatema detruisto, kiu terurigis ĉiun en la nokto!

Li malforte malsupreniris de la seĝo. La tento elkrii pri lia kulpo, konfesi, ke li mem estis la murdisto, venis al lia menso. Li mordis siajn lipojn. Kian bonon povus tio fari? Estus ja pli bone se li povus iel haltigi tiun terortempon de morto — iel mortigi tiun nenormalaĵon, kiun liaj propraj manoj kreskigis. Aŭ lasus ĝin mortigi ankaŭ lin! Li batalis freneze tra la homamason, kiu estis kunpremita ĉe la pordo. Unu el liaj studentoj alparolis lin, sed li preteriris, senaŭskulte.

Murmuro kuris tra la homamaso. Novaĵo ĵus telefone alvenis pri studento, kiu estis trovita murdita apud la urbetolimo. Asao retirigis sin kvazaŭ la teruraj pinĉiloj de la skarabo ĉirkaŭfermiĝis ĉirkaŭ lian propran ŝvitan korpon.

“Alia,” li dolorege flustris. “Nun kvin! Dipatrino, kiam finiĝos?”

Asao piediris, kvazaŭ ebriulo, laŭ la strato al sia aŭto. Liaj pensoj estis nekomprenebla malordo. Kia koŝmaro! Pensi, ke li mem estis la senintenca kaŭzo de tiu katastrofo! Li, kiu sentis ioman bedaŭron eĉ pro la mortigo de unu muso en siaj eksperimentoj.

Li malkovris, dum li eniris en sian domon, ke li ankoraŭ portis la fusilon. Devis esti kunportinta ĝin en la sepultistejon. Ĉu gravis? Li tenis ĝin en siaj manoj kaj fiksrigardis ĝin senesprime, senvide. La ombroj de la ĉambro ŝajnis vivaj kun akuzantaj fantomoj. Fantomoj, kiuj svingis groteskajn mokantajn brakojn. Li povus ĵuri, ke malfortaj ekkrioj alvenis al liaj torturitaj oreloj el la nokto. Li kolapsis en seĝon, ŝanceliĝante senlace tien kaj reen. Li ne povis elteni ĉi tion — sidi ĉi tie tutsole. Li freneziĝus.

Asao rezolute stariĝis.

Sen mantelo, li ĵetis sin eksteren tra la pordon. Malhelaj nuboj jam estis blovitaj de la okcidento, forsorbante la malfortan brilon de la luno. La aero estis sufoke varma, odoranta kiel pluvo. Asao strikte alkroĉiĝis al sia pafilo dum li ŝtele movis sin laŭ bovpado, kiu sekvis la herban, serpentuman bordon de la rivereto Saliko.

Lampiroj ludis tra la aero, mistikaj oraj punktoj, kiuj momente lumis kiel falantaj meteoroj. Asao agite fiksregardis en la inkajn ombrojn. Mantelo de nigra, peza aero ŝajnis depremi kontraŭ la teron. Linio de fulmo zigzagis sur la tumulta kresto de nubo. Sonoro de tondro surdige kraŝsonis. Tiam komencis pluvi, tranĉanta pelanta pluvego, kiu frapis kontraŭ la teron per ventpelitaj ondoj.

Asao ŝtelpaŝis dume neĝenite. Tien kaj reen laŭ la implikitaj bordoj de la rivereto Saliko, li vagis. La horoj sorĉe forflugis. Post iom da tempo la pluvo ĉesis, tamen li plu frapŝovis sin tra la akvosaturita veprejo. La mateno ekkreskis oriente, ruĝeta kiel ĉerokrozo. Asao haltis por rigardi supren al la ĉielo, peze spirante. Lia menso estis kaosa. Ŝajnis, ke jaroj pasis ekde la hela suna mateno de hieraŭ, kiam li eme rapidis al siaj klasoj. Ĉiu vivo, ĉiu viveco estis elĉerpita el lia laca korpo.

“Estas sencele, sencele,” li flustris.

Prefere iru hejmen nun. Li purigus sin, tiam irus en la urbeton kaj dirus ĉion al la ŝerifo. Ili probable rigardus lin kiel frenezulo. Ne, ne post kio okazis! Li iris laŭ pado reen al la dometo, ŝancelante kiel tre maljuna viro, kun siaj maldikaj ŝultroj falintaj pro abisma malespero.

***

La pado estis kota, liaj vestaĵoj estis ŝiritaj kaj malsekaĉaj. Li malrapide movis sin trans sian korton al la malfermita pordo de la domo. Antaŭ la pordo, li turnis sin por sobre rigardi la nove leviĝintan sunon dum ĝi ĵetis siajn orajn radiojn tra la pure blankajn florojn de prunarbo ĉe la rando de la korto. Metale griza brileto preter la floroj altiris lian atenton. Li retenis sian spiron dum li fiksrigardis ĝin.

“Ĉu povas esti?” li anhelis. Li klinis sin flanke por vidi pli bone.

Konturita post la floroj estis griza ŝirmo markita per glatranditaj makuloj de plej pala flavo. Asao pafpretigis ambaŭ paftubojn de la fusilo, duonkaŭrante. Li levis la pafilon supren al sia ŝultro. Kvazaŭ legante lian intencon, la monstro movis sin el sia kaŝejo.

Rapide kiel lumo ĝi movis sin. Staris tie tuj ekster la densejo, malice rigarante la etan scienciston per grandaj, elstarantaj, pale verdaj okuloj. Eĉ tiumomente, Asao ne povis ne senti la teruran belegon de la kreaĵo. Ĝi staris per maldikaj, brilantaj kruroj, ŝajne streĉitaj, pretaj por eksalti. Rigardante ĝin supren, Asao povis vidi la brilan bronzan koloron de ĝia lamenita ventro, tute sep futojn super la tero. Giganta kruela beko, kiu malfermiĝis horizontale, estis elstaranta de inter la okuloj; malglata, korneca tondilo preskaŭ tri futojn longa, brilanta kiel sukceno en la matena lumo, kaj ruĝmakulita pro la sango de ĝiaj viktimoj.

De la brilantaj metale grizaj tegaĵoj, kiuj kovris la flugilojn, Asao havis nur unu ekrigardon. Tiam la skarabo estis kureganta al li, tiel rapide ke ĝi ŝajnis flugi anstataŭ kuri.

La sciencisto retiris sin kun hororo. Freneza, babila krio eltordiĝis el liaj sensangaj lipoj. La tuta afero ŝajnis kiel neebla koŝmaro. Li blinde celis sian pafilon al la fulmanta korpo. Li sentis la kolbon frapi kontraŭ sian ŝultron kiam ĝi sputis sian plumban mortigon. Li tiris la ĉanon de la alia paftubo. Ĵus kiam ĝi pafis, li estis ĵetita kuŝaĉe sur la teron. Senkonscie li fermis siajn okulojn, atendante ke la sangaj mandibloj de la monstro fermiĝus ĉirkaŭ lian mizeran korpon.

Forta draŝado okazis apud li. Granda hoka ungo batis lin sur la torakon, ŝirante tra lian mantelon kvazaŭ tra paperon. Li malfermis siajn okulojn. La giganta skarabo estis rapideganta, senbride kureganta ĉirkaŭ la korto. Ĝi kraŝis kontraŭ la flankon de la lignoŝedo. Asao senkomprene fiksrigardis ĝin. Tiam li vidis, ke la gelatenecaj okuloj estis disŝiritaj de la kugletoj.

Asao eligis akran, triumfan krion. Forto refluis en lian tremantan korpon. Li ekprenis la fusilon kun subite kvietaj fingroj; enmetis alian kartoĉon dum li stariĝis.

La skarabo nun estis senmove staranta, kvazaŭ penanta kompreni la sorton, kiu batis ĝin. Ĝia blindita fronto estis turnita al la eta sciencisto. Ĝiaj longaj vipsimilaj antenoj skurĝe ĉirkaŭsvingis, detektantaj la odoron de ĝia homa venkinto. Subite, ĝi venis baraktante al li, celkonscie, kun vastiĝanta faŭko en diabla emo de venĝo. Brilanta, sangfrenezita koloso! Asao eksaltis flanken por eviti ĝian impetegon. Ĝia gutiganta kapo krakis kontraŭ la flankon de la domo. Asao alpaŝis proksimen al la larĝe sternitaj kruroj kaj pafis ambaŭ paftubojn en la molan histon malantaŭ ĝia kapo.

La monstro saltis alten en la aeron, spasme — flugis preskaŭ cent futojn for, kun gigantaj flugiloj rorantaj. Tiam ĝi kraŝis sur la teron — faris penon por stariĝi, kaj kolapsis, brilanta morta amaso.

Asao senspirite rigardegis ĝin. La fusilo falis de liaj sensentaj fingroj. Morta, jes, ĝi estis morta. Sed la damaĝo jam estis farita! Kvin senkulpaj homoj jam punpagis sian sangon por lia eraro. Li neniam povis ĝustigi tion. Lia maldika vizaĝo tordiĝis. Kian bonon farus diri la veron nun? Li jam faris ĉion, kion li povis fari. Tiam, kiam li reakiris sian spiron, li trenis la pezan kadavron en la lignoŝedon. Ŝovinte ĝin suben en ĝian krizalidan kavon, li ŝovele replenis la truon per tero.

Tiam li iris kviete, rezolute en la domon. Prenante la grandegan raporton, kiun li jam verkis pri sia eksperimento, li ĵetis ĝin en la fornelon kaj tuŝigis alumeton al ĝi.

Li varmigis iom da akvo kaj lavis siajn manojn. Dum li rigardis sin en la spegulo super la lavpelvo, li vidis, ke la haroj super lia tempio iĝis senvive blankaj.
